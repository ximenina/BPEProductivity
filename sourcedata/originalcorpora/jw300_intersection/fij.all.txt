 Oqo e Gauna ni Vakatulewa 
 “ E bogi vica mada kemuni na lomalomarua tiko kina ? ” ​ — 1 TUI 18 : 21 . 
 Na cava e duatani duadua kina na noda gauna ? 
 O VAKABAUTA ni Kalou dina duadua ga o Jiova ? 
 O vakabauta tale beka ga nira vakaraitaka na parofisai ena iVolatabu nida sa tiko oqo ena “ iotioti ni veisiga ” ni vuravura ca i Setani ? 
 Ke vaka kina , o na vakadinata nida sa tiko sara ga oqo ena gauna ni vakatulewa . 
 Oqo e se qai imatai ni gauna me lomaleqataki kina na nodra bula e levu na tamata . 
 Na cava e yaco tiko ena matanitu ni yavusa e tini o Isireli ena gauna a veiliutaki kina o Tui Eapi ? 
 A vinakati me vakatulewataka e dua na ka bibi na matanitu o Isireli ena ikatini ni senitiuri B.S.K . 
 O cei era na qarava ? 
 Ena veiuqeti i watina , o Jesepeli , a cuqena o Tui Eapi na kena sokaloutaki o Peali ena matanitu ni yavusa e tini o Isireli . 
 E kalou ni vakatubukawa o Peali , e dodonu me dau vakatauca na uca qai vakatubura tale ga na itei . 
 Levu vei ira na sokalou vei Peali era sa rairai vaka era sa reguca se cuva ina kena ivakatakarakara . 
 Me rawa ni uqeti Peali me vakalougatataka na veika era tea kei na nodra manumanu , era dau lai vakayacora na ivalavala vakasisila kei ira na yalewa kei na tagane ca ni valenisoro o ira na qaravi koya . 
 Era dau tavalaki ira tale ga me dave nodra dra . ​ — 1 Tui 18 : 28 . 
 E tarai ira vakacava na tamata ni Kalou na sokalou vei Peali ? 
 E dua ga na kena vo ni Isireli , rauta nira 7,000 , era sega ni vakaitavi ena qaravi matakau vakasisila qai voravora oya . 
 Era dei tiko ga ina nodra veidinadinati kei na Kalou o Jiova , mani vakavuna tale ga na nodra vakararawataki . 
 Me kena ivakaraitaki , e vakamatei ira e levu na parofita i Jiova na ranadi o Jesepeli . 
 Na gauna dredre era sotava tiko oqo e vakavuna mera qaravi rau ruarua kina o Jiova kei Peali e levu na Isireli . 
 Ia e oka vaka vukitani na nona vakanadakui Jiova me lai sokalou vua na kalou lasu e dua na Isireli . 
 A yalataka ga o Jiova ni na vakalougatataki ira na Isireli kevaka era lomani koya ra qai muria na nona ivunau . 
 Ia e tukuna tale ga ni na vakarusai ira kevaka era sega ni ‘ qaravi koya vakatabakidua . ’ ​ — Vakarua 5 : 6 - 10 ; 28 : 15 , 63 . 
 Na cava eratou parofisaitaka o Jisu kei na nona yapositolo ena yaco ena kedra maliwa na lotu Vakarisito , e vakayacori vakacava ? 
 Oqo e via tautauvata kei na ka e yaco tiko ena lotu ni Veivanua Vakarisito nikua . 
 Era kaya na lewe ni lotu ni Veivanua Vakarisito nira lotu Vakarisito , ia e veicalati kei na ivakavuvuli ena iVolatabu na nodra itovo kei na nodra vakabauta . 
 Me vakataki Jesepeli , era liutaka sara tiko ga na italatala ni lotu ni Veivanua Vakarisito na nodra vakararawataki na iVakadinadina i Jiova . 
 E kilai levu tu na nodra tokona tale ga na italatala ni lotu na veivaluvaluti ra qai beitaki ena nodra vakamatei e vica na milioni na lewe ni nodra lotu . 
 E vakatoka na iVolatabu me veibutakoci vakayalo na nona tokoni ira na veimatanitu vakavuravura na lotu . 
 Kuria oqori na nona sa vakatara tiko o lotu ni Veivanua Vakarisito na veibutakoci vakayago ra qai veibutakoci tale ga e so na kena italatala . 
 Eratou a parofisaitaka o Jisu Karisito kei na nona yapositolo na vukitani e yaco oqo . 
 Na cava ena qai yacovi ira na sivia na duanabilioni na lewe ni lotu ni Veivanua Vakarisito ? 
 Na cava e nodra itavi o ira na sokalou dina tiko vei Jiova vei ira oqo kei ira na vakacalai ena lotu lasu ? 
 E laurai na isaunitaro oqori ena noda dikeva na veika lelevu e yaco ena kena ‘ vakarusai o Peali mai Isireli . ’ ​ — 2 Tui 10 : 28 . 
 Lomani Ira Nona Tamata Lakosese na Kalou 
 E lomani ira vakacava nona tamata lakosese o Jiova ? 
 E sega ni marautaka na Kalou o Jiova na nona totogitaki ira na sega ni yalodina vua . 
 Ni Tama dauloloma , e vinakata mera veivutuni ra qai saumaki vua na tamata ivalavala ca . 
 E laurai oqo ena nona vakayagataki ira e levu na parofita o Jiova ena gauna i Eapi kei Jesepeli mera vakasalataki ira na tamata ena ca ni kena qaravi o Peali . 
 E dua vei ira na parofita oya o Ilaija . 
 Ni oti e dua na dravuisiga levu a parofisaitaki , a tukuna vei Tui Eapi o Ilaija me kumuni ira mai na Isireli kei na parofita i Peali ena ulunivanua o Kameli . —⁠ 1 Tui 18 : 1 , 19 . 
 6 , 7 . ( a ) E tara vakacava o Ilaija na vu dina ni nona vukitani o Isireli ? 
 ( b ) Na cava era cakava na parofita i Peali ? 
 ( c ) Na cava e cakava o Ilaija ? 
 Era soqo vata yani ina vanua e toka kina e dua na icabocabonisoro i Jiova sa “ talaraki sobu ” tu , oqo beka me marau kina o Jesepeli . 
 E rarawataki nira sega mada ga ni vakadeitaka rawa na Isireli se o cei e rawa ni vakatauca na uca era gadreva , o Jiova se o Peali . 
 Era matataki Peali mai e 450 na parofita , ia o Ilaija duadua e matataki Jiova . 
 Ni tara sara ga na leqa dina e tiko , e tarogi ira na tamata o Ilaija : “ E bogi vica mada kemuni na lomalomarua tiko kina ? ” 
 E qai tukuna sara ga vakadodonu vei ira : “ Kevaka sa Kalou ko Jiova , mo ni muri koya : ia kevaka ko Peali , mo ni muri koya . ” 
 Me uqeti ira na Isireli lomalomarua oya mera qaravi Jiova duadua ga , e qai vakatura o Ilaija me vakatovolei mada se o cei e Kalou dina . 
 E vakamatei e rua na bulumakau , e dua me vakacabori vei Jiova , e dua me vakacabori vei Peali . 
 Ena vinakati me kania na Kalou dina na isoro ena bukawaqa . 
 Era vakarautaka na parofita i Peali na nodra isoro ra qai kacivaka tiko ena vica na aua : “ I Peali , mo rogoci keimami mai . ” 
 Ni vakalialiai ira o Ilaija , era qai tavalaki ira me yacova ni dave nodra dra ra qai kaci sara vakadomoilevu . 
 Ia e sega ni dua e bau sauma mai . ​ — 1 Tui 18 : 21 , 26 - 29 . 
 Ni sa gauna me vakacaboisoro kina o Ilaija , e vakavinakataka mada na icabocabonisoro vei Jiova qai biuta yani kina na bulumakau . 
 Oti oya sa qai vakarota me sova e va na saqa wai lelevu ina isoro . 
 E caka sara ga vakatolu me yacova ni sa lai sinai tale na ikeli a keli yavolita na icabocabonisoro . 
 Sa qai masu o Ilaija : “ Kemuni Jiova na Kalou i Eparaama , kei Aisake , kei Isireli , me kilai mada edaidai ni kemuni sa Kalou e Isireli , ka ni’u sa nomuni tamata talega koi au , ka sa nomuni vosa ka’u sa cakava kina na ka kecega oqo : mo ni rogoci au , I Jiova , mo ni rogoci au ; me ra kila na tamata oqo ni ko sa Kalou koi kemuni , Jiova , ka ni kemuni sa saumaka tale na yalodra . ” ​ — 1 Tui 18 : 30 - 37 . 
 E sauma vakacava na Kalou na masu i Ilaija , na cava e qai cakava na parofita ? 
 E sauma mai na Kalou dina na masu oya ena kena kania ruarua na isoro kei na icabocabonisoro na bukawaqa mai lomalagi . 
 E domica tale ga na wai ena ikeli ! 
 Vakasamataka mada na kena tarai ira na Isireli na ka oya . 
 “ Era sa cuva vakatoboicu ; a ra sa kaya , Sa Kalou ga ko Jiova ; Sa Kalou ga ko Jiova . ” 
 E qai kaya vei ira na Isireli o Ilaija : “ Ni tauri ira mada na parofita i Peali , me kakua ni dro bula e dua vei ira . ” 
 Era qai vakamatei kece na 450 na parofita i Peali ena ruku ni ulunivanua o Kameli . ​ — 1 Tui 18 : 38 - 40 . 
 Era vakatovolei tale vakacava na dausokalou dina ? 
 Ena siga guiguilecavi dredre vata ga oya , e vakatauca kina na uca o Jiova , na kena imatai ni gauna ena loma ni tolu veimama na yabaki ! 
 Vakasamataka mada na veika era veikayaka na Isireli nira lesu tiko i vale ; e vakadinadinataka o Jiova ni o koya ga e Kalou dina . 
 Ia era sega ni cegu na dausokalou vei Peali . 
 E tomana tiko ga o Jesepeli na nona vakararawataki ira na tamata i Jiova . 
 E baci vakatovolei tale na nodra yalodina na tamata ni Kalou . 
 Era na qaravi Jiova vakatabakidua tiko ga ena gauna ena totogitaki ira kina na qaravi Peali tiko ? 
 Vakatulewa ena Gauna Oqo 
 ( a ) Na cava era sa cakava tiko na lotu Vakarisito lumuti ena gauna oqo ? 
 ( b ) Eda talairawarawa vakacava ina ivakasala ena Vakatakila 18 : 4 ? 
 Ena gauna oqo , era cakava tale tiko ga na cakacaka a cakava o Ilaija o ira na lotu Vakarisito lumuti . 
 Era tabaka ena ivola ra qai tukuna tale tiko ga na ca ni lotu lasu vei ira na tamata mai na veivanua ena loma kei na taudaku ni lotu ni Veivanua Vakarisito . 
 Oqo e vakavuna mera vakatulewataka kina e vica na milioni mera sa kua ni lewe ni lotu lasu . 
 O ira oqo era sa yalataka na nodra bula vei Jiova ra qai papitaiso mera tisaipeli i Jisu Karisito . 
 Io , era sa ciqoma na vakamamasu ni Kalou me baleta na lotu lasu : “ Dou lako tani mai vua , oi kemudou na noqu tamata , mo dou kakua ni cala vata kaya , ka me kakua ni tauvi kemudou na nona mate ca . ” —⁠ Vakatakila 18 :⁠ 4 . 
 Na cava e gadrevi meda cakava me vakadonui keda kina o Jiova ? 
 E vica tale na milioni era taleitaka na nodra itukutuku na iVakadinadina i Jiova e yavutaki mai na iVolatabu , era sega ni vakatulewataka rawa tiko na ka mera cakava . 
 So era dau lako mai vakavudua ena soqoni vakaivavakoso , me vaka na Vakayakavi ni Turaga , se tiko ena so ga na porokaramu ni soqo ni tikina . 
 Era uqeti mera vakasamataka vakayalomatua na vosa i Ilaija : ‘ Ena vakacava na balavu ni nomuni lomalomarua tiko . ’ 
 Mera kakua tale ni lokuyara tiko , mera vakatulewa sara ga oqo ena nodra saga mera yalataki ira vei Jiova ra qai papitaiso . 
 Ena rawa ni vakatau kina na nodra rawata na bula tawamudu ! ​ — 2 Cesalonaika 1 : 6 - 9 . 
 Na cava na ka rerevaki era sa cakava e so na lotu Vakarisito papitaiso , ia na cava e dodonu mera cakava ? 
 E rarawataki ni so na lotu Vakarisito era sa papitaiso oti sa vakavudua ga se sa mate sara ga na nodra sokalou . 
 So era sa sega ni lomakatakata baleta nira rerevaka na veivakararawataki , se era lomaocaocataka na ka ni bula oqo , era saga mera vutuniyau , se era vakaliuca ga na nodra marau . 
 A tukuna o Jisu ni veika sara ga oya ena vakatarabetaki ira , kidomoki ira , qai coriti ira na nona imuri . 
 Mera kua ni “ lomalomarua ” tiko o ira oqori , ia mera ‘ gumatua ra qai veivutuni ’ ga ena nodra vakatulewataka mera vakayacora na nodra vosa ni yalayala vua na Kalou . ​ — Vakatakila 3 : 15 - 19 . 
 Oti Vakasauri na Lotu Lasu 
 Vakamacalataka na ka e yaco tiko e Isireli ena gauna e lumuti kina o Jeu me tui . 
 E laurai na vuna e dodonu meda vakatulewa vakatotolo kina ena gauna oqo ena ka e yaco e Isireli ena rauta na 18 na yabaki mai na gauna e macala kina ena ulunivanua o Kameli se o cei e Kalou dina . 
 A yaco kina vakasauri ena gauna e sega ni namaki na nona vakatauca o Jiova na itotogi vei ira na qaravi Peali tiko donuya na gauna e parofita voli kina na isosomi i Ilaija , o Ilaisa . 
 Sa veiliutaki tiko me tui o luve i Tui Eapi o Jorami , e se bula tiko o tinana o Jesepeli . 
 E qai tala lo o Ilaisa na nona dauveiqaravi me lai lumuti Jeu na iliuliu ni mataivalu ni Isireli me tui . 
 Ena gauna oya , a tiko o Jeu mai Remoci - kiliati , ena tokalau ni Joritani , ni a liutaka tiko na vala kei ira na meca i Isireli . 
 A tiko o Tui Jorami mai Jesirieli ena buca volekati Mikito , ni a vuetaki ena ivalu . ​ — 2 Tui 8 : 29 – 9 : 4 . 
 14 , 15 . 
 Na cava e vakaroti vei Jeu , na cava e qai cakava ? 
 Oqo na ka e vakarota o Jiova me cakava o Jeu : “ Ko na mokuta na mataqali i Eapi na nomu turaga , ka me’u cudruvaka vei Jesepeli na kedra dra na noqui talatala na parofita , kei na kedra dra nai talatala kecega i Jiova . 
 Ia ena rusa kecega na mataqali i Eapi ; . . . 
 Ia na koli ena kania na yago i Jesepeli , e na tiki ni vanua mai Jesirieli , ka na sega e dua me buluta . ” ​ — 2 Tui 9 : 7 - 10 . 
 E turaga tabuvakasuka o Jeu . 
 E sega tale ni wawa ni sa vodo i nona qiqinivalu qai tabaka i Jesirieli . 
 Ni raica na ivakatawa e Jesirieli ni ose e cici tiko mai e vaka sara ga na mataqali vakacici ose i Jeu , e tukutuku sara vei Tui Jorami . 
 E vodo ena nona qiqi o Jorami me lai tavaka na nona iliuliu ni mataivalu . 
 Ni rau sota , e taroga sara o Jorami : “ Sa vinaka beka , Jeu ? ” 
 E sauma o Jeu : “ A cava mo vinaka kina , ni sa vuqa sara na dautagane i Jesepeli na tinamu , kei na nonai valavala vakatevoro ? ” 
 Ni qai vuki me dro , sa coba i utona na gasau ni dakaititi i Jeu , e mani mate sara o Tui Jorami . ​ — 2 Tui 9 : 20 - 24 . 
 ( a ) Na vakatulewa cava a vinakati mera cakava vakatotolo na matanivanua i Jesepeli ? 
 ( b ) E vakayacori vakacava na vosa i Jiova me baleti Jesepeli ? 
 E sega tale ni bera ni sa vakaciciva o Jeu na nona qiqi ina koro . 
 Ni sauni koya vinaka qai ukutaki koya tu mai o Jesepeli , e rai sobu mai na katubaleka ni tabavale e cake me vosa bolebole vei Jeu . 
 E sega ni kauaitaki koya o Jeu , ia e kacivaka ga yani : “ Ko cei sa totaki au ? 
 Ko cei ? ” 
 A vinakati e ke mera vakatulewa na dauveiqaravi i Jesepeli . 
 Ratou iro sobu mai e rua se tolu na matanivanua . 
 E vakatovolei sara ga e ke na nodratou yalodina . 
 E qai vakarota o Jeu : “ Dou biuti koya sobu ! ” 
 Ratou kolotaki Jesepeli sobu mai na matanivanua me tau i gaunisala qai buturaki koya na ose kei na qiqi i Jeu . 
 Oya sara ga na itinitini veiganiti i koya e dau tutaka na sokalou vei Peali . 
 Ni bera mada ga ni buluti , era sa kania na lewena na koli , me vaka e parofisaitaki . ​ — 2 Tui 9 : 30 - 37 . 
 Na lewa ni Kalou e tau vei Jesepeli e dodonu me vakaukauataka na noda vakabauta na cava ena yaco ena gauna e se bera mai ? 
 Ena tini vakasauri tale ga vaka oqori na yalewa dautagane vakayalo e vakatokai me o “ Papiloni na Ka Levu . ” 
 Na yalewa dautagane oqo e vakatakarakarataka na lotu lasu ni vuravura i Setani , na lotu e tekivutaki mai na koro makawa o Papiloni . 
 Ni sa rusa oti na lotu lasu , na Kalou o Jiova sa na qai golevi ira na tamata kece era lewe ni vuravura i Setani . 
 Era na qai vakarusai tale ga , me rawa kina ni vakarautaki na vuravura vou ni yalododonu . ​ — Vakatakila 17 : 3 - 6 ; 19 : 19 - 21 ; 21 : 1 - 4 . 
 Ni sa mate o Jesepeli , na cava e qai yacovi ira na sokalou vei Peali e Isireli ? 
 Ni mate oti ga o Jesepeli , e sega tale ni bera o Tui Jeu me vakamatei ira na kawa i Eapi kei ira na dau tokoni koya . 
 Ia era se tu ga na Isireli era dau qaravi Peali . 
 E qai cakava e dua na ka o Jeu me vakaraitaka nona ‘ gumatua ni totaki Jiova . ’ 
 Ni vakalecalecavi koya me dua e sokalou tiko vei Peali , e kaciva o Jeu e dua na soqo levu me vakayacori ena valenisoro e qaravi kina o Peali mai Samaria a tara o Eapi . 
 Era lako mai ena soqo oqo o ira kece era sokalou tiko vei Peali e Isireli . 
 Era sega ni dro rawa nira sa veivakamatei na tamata i Jeu . 
 E tinia na iVolatabu na kena itukutuku ena vosa : “ A sa vakarusai Peali ko Jeu maivei ira na Isireli . ” ​ — 2 Tui 10 : 18 - 28 . 
 Na veika vinaka cava e waraki ira tu “ nai soqosoqo levu ” era sokalou tiko vei Jiova ena yalodina ? 
 E kawaboko e Isireli na sokalou vei Peali . 
 Ena vakatale ga oqori na kena vakarusai vakasauri na veilotu lasu ena vuravura oqo . 
 O na to ena yasa i cei ena siga levu ni veilewai ? 
 Vakatulewa sara ga oqo me rawa kina ni o bau okati tale kei “ nai soqosoqo levu ” ena vakabulai ena gauna ni “ veivakararawataki levu . ” 
 Ena gauna oya o na qai raica lesu ena marau , o qai vakacaucautaka tale ga na nona lewa na Kalou me vakarusa “ na yalewa ka dautagane vakalevu , o koya sa vakadukadukalitaki vuravura e na nona dautagane . ” 
 Ni o duavata kei ira era sokalou dina , o na vakadinata na vosa era lagata na domo mai lomalagi : “ Aleluya ! 
 Ni sa veiliutaki tiko vakatui na Turaga [ o Jiova ] na noda Kalou Kaukauwa Sara ! ” ​ — Vakatakila 7 : 9 , 10 , 14 ; 19 : 1 , 2 , 6 , VV . 
 Taro me Vakananumi 
 • Era valavala ca vakacava na Isireli ena gauna makawa nira sokaloutaki Peali ? 
 • Na vukitani cava e parofisaitaki ena iVolatabu , e vakayacori vakacava na parofisai oqori ? 
 • E vakawabokotaka vakacava na sokalou vei Peali o Jeu ? 
 • Na cava e dodonu meda cakava meda bula kina ena siga ni vakatauitotogi ni Kalou ? 
 [ Mape ena tabana e 25 ] 
 ( Raica tale na ivola ) 
 Soko 
 Efeki 
 Elikaci 
 Jokiniami 
 Mikito 
 Teenaki 
 Tocani 
 SAMARIA 
 Edoa 
 Sunemi 
 Ofira 
 Jesirieli 
 Ipiliami ( Kaca - rimoni ) 
 Tirisa 
 Peci - semesi 
 Peci - siani 
 Jepesi - kiliati ? 
 Epelimeola 
 Peci - aripeli 
 Remoci - kiliati 
 Ulu ni Vanua 
 Ulu i Kameli 
 Ulu i Tepori 
 More 
 Ulu i Kilipoa 
 [ Wasawasa ] 
 Wasa na Mediterranean 
 Wasa o Kalili 
 [ Uciwai ] 
 Uciwai na Joritani 
 [ Mataniwai ] 
 Mataniwai o Eroti 
 [ Credit Line ] 
 Based on maps copyrighted by Pictorial Archive ( Near Eastern History ) Est . and Survey of Israel 
 [ iYaloyalo ena tabana e 26 ] 
 E tiki bibi ni sokalou dina na vakaitavi wasoma ena vunautaki ni Matanitu ni Kalou kei na dau tiko ena soqoni 
 [ iYaloyalo ena tabana e 28 , 29 ] 
 Me vakataki Jeu , e dodonu tale ga mera vakatulewa vakatotolo o ira kece na via bula ena siga i Jiova 
 O Vakararavi Dina Tiko Vua na Kalou ? 
 “ Vakasaqara taumada na matanitu ni Kalou . ” ​ — MACIU 6 : 33 . 
 1 , 2 . 
 Na cava e cakava e dua na tacida tagane me baleta na nona cakacaka saumi , na cava na vuna ? 
 E VIA vakaogai koya ena cakacaka ni ivavakoso e lewena e dua na tagane e se tudonu na nona bula . 
 Ia , na kena leqa ni dau vakataotaka na nona tiko wasoma ena soqoni na nona cakacaka saumi . 
 A walia vakacava ? 
 E saga me bula rawarawa ga , mani cegu kina mai na nona cakacaka . 
 Yaco na gauna a qai kunea tale e dua na cakacaka saumi e sega ni vakataotaka na nona cakacaka vata kei na ivavakoso lotu Vakarisito . 
 Nikua , e dina ni lailai sara na ilavo e rawata na tagane oqo ni vakatauvatani kei na kena isau e liu , ia e qarava vinaka tiko na nona vuvale , e galala sara tale ga me veivuke ena ivavakoso . 
 Eda raica rawa li na vuna e veiveisautaka kina na tagane oqo na nona bula ? 
 Da kaya mada ke o sotava na ituvaki oqo , o na veisautaka beka vaka oya na nomu bula ? 
 Era vakacaucautaki e lewe vuqa na lotu Vakarisito ena nodra cakava vaka kina , vakauasivi ni votu e kea na dei ni nodra vakanuinui ina vosa ni yalayala i Jisu : “ Vakasaqara taumada na matanitu ni Kalou , kei na nona yalododonu : ia ena soli me kenai kuri vei kemudou na ka kecega oqo . ” 
 Era vakararavi gona vei Jiova na lotu Vakarisito oqo ni na solia na veika era na bula kina , era sega ni vakararavi ena veika vakavuravura . ​ ​ — Vosa Vakaibalebale 3 : ​ 23 , 26 . 
 Na cava era na rairai nanuma kina e so edaidai ni sega ni veiganiti me vakasaqarai taumada na Matanitu ni Kalou ? 
 Ni vakasamataki na dredre ni bula eda sotava tu , e macala ni so era na lomatarotarotaka na vakatulewa a cakava na tacida tagane e cavuti oqo . 
 Edaidai , e dua na iwase kei vuravura era bula dravudravua , ia e so tale e torocake sara na ivakatagedegede ni nodra bula , na mataqali bula vutuniyau e se qai bau yacova vakadua na kawatamata . 
 E levu ena veimatanitu dravudravua era na saga mera cakava na cava ga e rawa me bau vakamamadataka na ituvaki dredre era sotava tu . 
 Ia , ena yasana kadua , e dua tale ga na sasaga era cakava e levu ena veimatanitu vutuniyau nira sega ni vinakata me lutusobu na ivakatagedegede ni nodra bula . 
 Vakauasivi ni dau sotava tale ga na nodra matanitu na leqa vakailavo , sega ni dei na cakacaka saumi , ra qai tu na itaukei ni cakacaka era dau via vakayagataki ira vinaka na nodra tamata cakacaka . 
 O koya gona , ke da dravudravua se vutuniyau , e matata ni dredre na bula . 
 So gona era na veinanuyaka , ‘ E veiganiti beka me vakasaqarai taumada na Matanitu ni Kalou ? ’ 
 Me saumi na taro oqo , da raica mada na nodra ituvaki ni bula o ira era vakarogoci Jisu tiko oya . 
 “ Kakua ni Lomaocaoca ” 
 4 , 5 . 
 Na ivakatautauvata cava a kaya o Jisu me dusia vei ira na tamata ni Kalou ni veiganiti me kua nira lomaocaocataka vakasivia na ka ni bula ni veisiga ? 
 A vosa tiko o Jisu mai Kalili ina dua na ilawalawa levu era gole mai na veiyasana . 
 De so era vakarorogo tu oya era a rawati ira , ia e kena irairai ni levu ga era dravudravua . 
 E dina ni vaka oya na kedra ituvaki , se uqeti ira ga o Jisu mera kua ni vakaliuca na qarai ni iyau vakayago , mera kumuna ga na iyau vakayalo ​ ​ — na ka e uasivi sara . 
 E kaya : “ Dou kakua ni lomaocaoca e na vuku ni nomudou bula , e na ka mo dou kania , se na ka mo dou gunuva : se e na vuku ni yagomudou , e na ka mo dou vakaisulu kina . 
 Sa ka levu na bula , na kakana na ka lailai , se segai ? 
 a yago talega na ka levu , a ka lailai nai sulu , se segai ? ” ​ ​ — Maciu 6 : ​ 25 . 
 De levu vei ira na rogoci Jisu tiko era nanuma ni sega ni ganiti ira na vakasama e vakatura oya . 
 Vakauasivi nira kila ni dodonu mera cakacaka vakaukaua me rawa nira bula kina na nodra dui vuvale . 
 Ia , a kaya vei ira o Jisu mera vakasamataka mada na manumanu vuka . 
 Io , e dina ni vaqara na manumanu vuka na kena e veisiga kei na vanua me vakaruru kina , ia sa vakarautaka rawa tu o Jiova na ka me bula kina . 
 A kaya tale ga o Jisu mera vakananuma na sala e vakatubura kina o Jiova na viavia ni veikau , na kena totoka e uasivita na iukuuku i Solomoni . 
 Ke sa kauaitaka o Jiova na manumanu vuka kei na senikau , me qai sega vakacava ni kauaitaka na ka meda bula kina ? 
 E kaya o Jisu ni bibi cake na yagoda kei na noda bula ni vakatauvatani kei na kakana eda volia meda vakani keda kina se isulu eda vaqara meda sulumaka . 
 Ke da solia gona na noda igu taucoko meda vaqara ga na keda kakana kei na noda isulu me qai sega ni dua na ka e vo me rawa nida qaravi Jiova kina , eda vakaraitaka nida lecava na inaki dina ni noda bula . ​ ​ — Dauvunau 12 : 13 . 
 Meda Yalomatua 
 ( a ) Na cava e nodra itavi na lotu Vakarisito ? 
 ( b ) O cei era nuitaka vakatabakidua na lotu Vakarisito ? 
 E macala ni sega ni tukuna tiko o Jisu vei ira era rogoci koya mera vakasavuliga , ra qai waraka na Kalou me vakarautaka na ka me bula kina na nodra vuvale . 
 O ira mada ga na manumanu vuka , e se gadrevi ga mera vaqara na kedra kei na kedra na luvedra . 
 Kena ibalebale ni vinakati vei ira na lotu Vakarisito taumada oya mera cakacaka mera rawata kina na kedra kakana . 
 E nodra itavi tale ga mera qarava na nodra dui vuvale . 
 Vei ira na bobula ena kedra maliwa , vaka kina o ira na cakacaka vakadauveiqaravi , e gadrevi mera gumatua na cakacaka vei ira na nodra turaga . 
 Na yapositolo o Paula a dau cula valelaca me qaravi koya kina . 
 Ia , a sega nira vakanuinui na lotu Vakarisito oqori ina nodra cakacaka . 
 A nodra inuinui ga o Jiova . 
 Na nodra cakava oqo era rawata kina na lomavakacegu ​ ​ — na ka era sega ni vakila na tani . 
 Me vaka ga na vosa ni daunisame : “ O ira era sa vakararavi vei Jiova era na vaka na ulu - ni - vanua ko Saioni , o koya sa sega ni yavavala rawa , ka sa tu ga me sega ni mudu . ” ​ ​ — Same 125 : 1 . 
 Na rai cava e rawa ni tiko vua e dua e sega ni dei na nona vakararavi vei Jiova ? 
 E rawa ni duidui na nona rai e dua e sega ni dei na nona vakararavi vei Jiova . 
 Dua na iwase levu ni kawatamata era raica na iyau vakayago me ivakadei ni nodra na tikovinaka mai muri . 
 Oya na vuna era qacoya kina na itubutubu mera uqeti luvedra mera sasagataka na vuli torocake nira se gone , me rawa nira cakacaka vinaka kina nimataka . 
 E ka ni rarawa nira bau coriti tale ga ena sasaga vaka oqo e so na vuvale lotu Vakarisito , ra qai veivutuni sa bera , ni lai vakavuna na nodra goletani na luvedra mai na vakaliuci ni veika vakayalo , ra sa guta na isausau vakayago . 
 Na cava era saga mera yalomatuataka na lotu Vakarisito ? 
 Ia , o ira na lotu Vakarisito yalomatua , era vakabauta ni se yaga tiko ga nikua na ivakasala i Jisu me vaka ga ena imatai ni senitiuri . 
 Ra saga gona mera dau yalomatuataka na ka era cakava . 
 Ke kania mada ga vakalevu na nodra gauna na nodra cakacaka saumi mera qarava rawa kina na nodra itavi e vakacolata vei ira na iVolatabu , era na sega ga ni laiva na nodra cakacaka ilavo mera lecava kina na veika bibi vakayalo . ​ ​ — Dauvunau 7 : ​ 12 . 
 Na iKuri ni iVakasala me Kua na Lomaocaoca 
 E veivakadeitaki vakacava o Jisu vei ira era vakararavi vakatabakidua vei Jiova ? 
 A kuria vaka oqo o Jisu na nona uqeti ira na rogoci koya ena nona Vunau ena Ulunivanua : “ O koya mo dou qai kakua ni lomaocaoca , ka kaya , A cava eda na kania ? 
 se , A cava eda na gunuva ? 
 se , A cava eda na vakaisulu kina ? 
 ni sa dauvakasaqara na ka kecega oqo ko ira na lewe ni veivanua : ni sa kila na Tamamudou vakalomalagi sa yaga vei kemudou na ka kecega oqo . ” 
 Sa veivakayaloqaqataki dina ! 
 Ke da vakararavi vakatabakidua vei Jiova ena dau tu vakarau e veigauna me tokoni keda . 
 Ia , e vakavure vakasama tale ga na vosa i Jisu . 
 E vukei keda meda nanuma , ke da “ dauvakasaqara ” ga na veika vakayago , e sega ni duidui na ka eda lomaocaocataka mai vei ira “ na lewe ni veivanua ” era sega ni lotu Vakarisito dina . 
 Ena nona taro ivakasala vei Jisu e dua na cauravou , a vakavotuya vakacava o Jisu na ka e lomana vakalevu na cauravou oya ? 
 Ena dua na gauna , a tarogi Jisu e dua na cauravou vutuniyau se cava me cakava me rawata kina na bula tawamudu . 
 A vakananuma lesu vua o Jisu na ivakaro ena Lawa i Mosese era se vakarurugi tu kina ena gauna oya . 
 Ia , e vakadeitaka vei Jisu na cauravou oqori : “ A ka kecega oqori ka’u a vakabauta ga ni ka’u sa gone ka yacova na siga oqo ; a cava tale sa vo vei au ? ” 
 De dua a malewa vei ira na vakarorogo na isaunitaro i Jisu ena nona kaya : “ Kevaka ko sa vinakata mo vinaka sara , mo lako , mo volitaka na nomui yau , ka solia vei ira sa dravudravua , ko na qai vakaiyau mai lomalagi : ia mo lako mai , mo muri au . ” 
 A gole ena lomararawa na cauravou , ni dredre sara vua me vakanadakuya na nona iyau . 
 Se mani vakacava na levu ni nona lomani Jiova , e rawa ni tukuni ni lomana vakalevu cake na nona iyau . 
 11 , 12 . ( a ) Na vosa vakavure vakasama cava e cavuta o Jisu me baleta na vutuniyau ? 
 ( b ) E rawa ni vakasugusugu vakacava na iyau ena noda qaravi Jiova ? 
 Oti na nodrau veitalanoa o Jisu kei na cauravou vutuniyau , a cavuta kina o Jisu e dua na ka e vakavure vakasama : “ Ena dredre vua na tamata vutuniyau me curu ki na matanitu vakalomalagi : . . . sa rawarawa me curuma na mata ni cula na kameli , ia ka dredre vua na tamata vutuniyau me curu ki na matanitu ni Kalou . ” 
 E kaya tiko beka o Jisu e ke ni dravusakulukulu me qai rawata na Matanitu ni Kalou e dua na tamata vutuniyau ? 
 Sega . 
 Laurai oqo ena ka e tukuna tarava : “ Sa rawarawa vua na Kalou na ka kecega . ” 
 Io , ena veivuke i Jiova era yaco e so na vutuniyau ena gauna oya mera lotu Vakarisito lumuti . 
 Ia , e tiko na vuna vinaka a cavuta kina o Jisu na veivosa vakavure vakasama oqori . 
 A tauca na vosa oya mera qaqarauni kina na nona imuri . 
 Ke dua e sa rui lomana vakalevu na nona iyau me vakataki koya na cauravou vutuniyau oya , e rawa ni vakasugusugu ina nona qaravi Jiova mai na vu ni lomana taucoko . 
 E dina oqo vua e dua sa vutuniyau rawa tu , se vua “ sa gadreva me . . . vutuniyau . ” 
 Na nona vakararavi vakalevu e dua ina iyau vakayago e rawa ni lai vodea kina na nona ‘ kauaitaka na nona gagadre vakayalo . ’ 
 E rawa ni nanuma ni sega soti ni gadreva na veivuke i Jiova . 
 De dua ena lai tini sara me namaka me dau vakaliuci ena ivavakoso . 
 Se , ena vakayagataka kece na nona gauna me marautaka kina na vua ni nona buno , qai sega ni qaravi Jiova . 
 Me Donu Tiko ga na Noda Rai me Baleta na iYau 
 Na rai cala cava a tiko vei ira mai Leotisea ? 
 E dua na ilawalawa lotu Vakarisito a cala na nodra rai me baleta na iyau , oya na ivavakoso mai Leotisea ena imatai ni senitiuri . 
 A kaya vei ira o Jisu : “ Ko sa kaya tiko , Au sa vutuniyau , ka levu tu na noqui yau , ka sega na ka ka’u sa dravudravua kina ; ia ko sa sega ni kila ni sai iko ga na ka lomani , ka vakaloloma , ka dravudravua , ka mataboko , ka luvawale . ” 
 Ia , e sega ni iyau era taukena e vakavuna na nodra vakaloloma vakayalo na lewe ni ivavakoso oqo . 
 E vu mai na nodra sa nuitaka ga vakatabakidua na nodra iyau , ra sa sega ni vakararavi vei Jiova . 
 Yaco kina mera sega ni batabata se katakata ena nodra veiqaravi , a sa voleka gona ni “ luaraki ” ira tani o Jisu . ​ ​ — Vakatakila 3 : ​ 14 - ​ 17 . 
 Na cava na vuna e vakacaucautaki ira kina na lotu Vakarisito Iperiu o Paula ? 
 Ena dua tale na mua ni vakasama , o Paula a vakacaucautaka na nodra rai na lotu Vakarisito Iperiu era a vakacacani ena dua na gauna e liu . 
 E kaya : “ Ko ni a lomani ira na vesu tu , ka ko ni a laiva e na marau me vakacacani tale ga na veika ko ni taukena , me vaka ni ko ni sa kila ni sa nomuni vaka i kemuni na i yau e uasivi cake ka sega ni rusa rawa . ” 
 Ni vakacacani na nodra iyau vakayago na lotu Vakarisito oqo , a sega ni bau vakamosia na yalodra . 
 Kena veibasai ga , era vakila na marau ena vuku ni nodra mareqeta na iyau talei duadua , na kena e ‘ uasivi cake qai sega ni rusa rawa . ’ 
 Me vakataki koya na tamata dauveivoli ena vosa vakatautauvata i Jisu ni a volitaka na ka kece e tu vua me volia e dua na mataniciva talei sara , era vakadeitaka na lotu Vakarisito Iperiu me kua ni luluqa na nodra mareqeta na nodra nuitaka na Matanitu ni Kalou , veitalia se cava era na sotava kina . 
 Vakasakiti dina na mataqali rai vaka oqo ! 
 Na cava e cakava e dua na goneyalewa lotu Vakarisito mai Liberia e vakaraitaka na nona vakasaqara taumada na Matanitu ni Kalou ? 
 E levu sara tale ga nikua era bucina na rai dodonu me baleta na iyau . 
 Da taura mada e dua na goneyalewa lotu Vakarisito mai Liberia , a soli vua na galala me lai vuli ena univesiti . 
 Ena matanitu oya , na vuli vaka oqo e ivakadei sara ga ni tikovinaka mai muri . 
 E painia se cakacaka vakaitalatala vakatabakidua na goneyalewa oqo , a sa sureti oti tale tu ga me painia lavotaki vakalekaleka . 
 Digitaka o koya me vakasaqara taumada na Matanitu ni Kalou , mani tomana tiko ga na nona cakacaka vakaitalatala vakatabakidua . 
 A gole ina nona ilesilesi vou , e lai tekivutaka sara e 21 na vuli iVolatabu ena loma ga ni tolu na vula . 
 Me vakataki koya na goneyalewa oqo , e lewe vica vata tale na udolu era vakasaqara taumada tiko ga na Matanitu ni Kalou , e dina ni kena ibalebale oya nira na vakuai ira mai na kena taukeni e levu na veika vakayago . 
 E rawa vakacava me dodonu na nodra rai ena vuravura domodomoiyau oqo ? 
 Ena nodra bucina e so na itovo totoka . 
 Eda na vakadeuca mada e so na itovo oqo . 
 16 , 17 . ( a ) Na cava e bibi kina meda kua ni sakitaki keda ga kevaka eda via vakararavi vei Jiova ? 
 ( b ) Na cava meda bucina kina meda nuitaka na nona yalayala na Kalou ? 
 Era sega ni sakitaki ira ga : E kaya na iVolatabu : “ Mo vakararavi vei Jiova e na vu ni yalomu : ka mo kakua ni vakararavi ki na nomu yalomatua : mo vakarogotaka vua na nomu sala kecega , ia ena vakadodonutaka na nomui lakolako ko koya . 
 Mo kakua ni nanuma ni ko sa vuku . ” 
 De dua ena rairai dodonu beka e dua na sala meda muria mai na rai ni vuravura . 
 Ia , vua na lotu Vakarisito dina ena qara na nona veidusimaki o Jiova me tuberi koya . 
 ‘ Ena nona sala kece ga ’ ​ ​ — ena veika e vauca na ivavakoso , ena vuli se cakacaka saumi , ena veika ni lasa se cava tale e cakava ​ ​ — ena sega ni sakitaki koya ga na lotu Vakarisito , ia ena qara na veidusimaki i Jiova . ​ ​ — Same 73 : 24 . 
 Nuitaka na yalayala i Jiova : E kaya o Paula : “ O koya sa torova na Kalou e dodonu me vakabauta ni sa bula ko koya , ni sa saumi ira talega era sa dauvakasaqarai koya . ” 
 Ke da lomalomaruataka na nona na vakayacora o Jiova na veika e yalataka , e rawa nida nanuma kina ni yaga cake meda “ vakayagataka ” vinaka sara “ na veika ni vuravura . ” 
 Ia , ke kaukaua na noda vakabauta , eda na vakadeitaka e lomada meda vakasaqara taumada tiko ga na Matanitu ni Kalou . 
 E rawati vakacava na vakabauta kaukaua ? 
 Ena noda toro voleka vei Jiova nida masu wasoma mai vu ni lomada , kei na noda vulica vakataki keda na iVolatabu . 
 Rawa gona nida vakatotomuria na masu i Tui Tevita : “ Ka’u a vakararavi vei kemuni , Jiova ; ka’u a kaya , Oi kemuni ga na noqu Kalou . 
 A ka vakaidina na nomuni loloma . ” ​ ​ — Same 31 : ​ 14 , 19 . 
 18 , 19 . ( a ) E vaqaqacotaka vakacava na noda nuitaki Jiova na gugumatua ? 
 ( b ) Na cava me tu vakarau kina e dua na lotu Vakarisito me bolea na veika dredre ? 
 Gugumatua ena cakacaka i Jiova : O Paula e semata na noda nuitaka na yalayala i Jiova kei na gugumatua . 
 Laurai oqo ena nona vola : “ Keitou sa vinakata mo dou dui gugumatua vakakina , mo dou vakanuinui matua sara kina ka me yacova nai vakataotioti . ” 
 Ke da ogaoga tiko ena cakacaka i Jiova , e macala ni na tokoni keda . 
 Ena veigauna gona eda vakila kina na nona veitokoni , sa na qai vaqaqacotaka ga na noda nuitaki koya , meda ‘ tu dei sara , da qai kua ni yavala . ’ 
 Ena vakabulabulataki tiko ga na noda vakabauta qai dei na noda vakanuinui . ​ ​ — Efeso 3 : ​ 16 - ​ 19 . 
 Bolea na veika dredre : O Paula a vakanadakuya na cakacaka vinaka me rawa ga kina ni imuri i Jisu . 
 E matata ni a donu vinaka na nona digidigi , e dina ga ni so na gauna a dredre sara na veika e sotava kina me vaka na leqa ni ka me kania se gunuva . 
 Ia , o Jiova e sega ni yalataka vei ira na nona tamata na bula vutuniyau , ena so na gauna era na sotava ga na bula dredre . 
 Na noda tu vakarau meda bula rawarawa ga da qai bolea na veika dredre , eda vakaraitaka kina ni vu dina mai lomada na noda qaravi Jiova . ​ — 1 Timoci 6 : ​ 6 - 8 . 
 Na cava e bibi kina na vosota vua e vakasaqara taumada na Matanitu ni Kalou ? 
 Vosota : Na tisaipeli o Jemesa a uqeti ira vaka oqo na nona itokani lotu Vakarisito : “ Dou qai vosota , me yaco mada na nona lako mai na Turaga . ” 
 Ni sa rui osooso vakalevu na noda bula ena gauna oqo , e sa ivakarau ga ni bula na vakariri . 
 Eda sega ni dau via wawa . 
 Ia , e uqeti keda o Paula meda vakatotomuri ira era “ sa qai taukei ni veika ka yalataki ni ra a vakabauta ka vosota vakadede . ” 
 Tu vakarau mo waraki Jiova . 
 Vakauasivi nida waraka tiko na bula tawamudu ena vuravura parataisi ​ ​ — na cava meda qai sega ni via wawa kina ! 
 ( a ) Na cava eda vakaraitaka ke da vakasaqara taumada na Matanitu ni Kalou ? 
 ( b ) Na cava ena veivosakitaki ena ulutaga e tarava ? 
 Io , e yaga dina na ivakaro i Jisu me vakasaqarai taumada na Matanitu ni Kalou . 
 Ke da muria , e vakaraitaka na noda vakararavi vei Jiova , sa da digia sara tale tiko ga na sala vinaka duadua me taqomaki kina na bula ni dua na lotu Vakarisito . 
 Ia , a tomana o Jisu na nona ivakaro ena nona tukuna meda “ vakasaqara taumada . . . na nona yalododonu [ na Kalou ] . ” 
 Eda na raica ena ulutaga e tarava na vuna e veiganiti kina nikua na vosa ni veivakadreti oya . 
 Rawa Mo Vakamacalataka ? 
 • Na rai vakayalomatua cava me baleta na iyau vakayago e uqeti keda kina o Jisu ? 
 • Na ka ni vuli cava eda taura mai na ivakatautauvata i Jisu me baleta na kameli kei na matanicula ? 
 • Na cava soti e so na itovo totoka vakarisito e rawa ni vukei keda meda vakasaqara taumada tiko ga kina na Matanitu ni Kalou ? 
 [ iYaloyalo ena tabana e 21 ] 
 E levu na dravudravua era a rogoci Jisu 
 [ iYaloyalo ena tabana e 23 ] 
 A lailai na nona lomana na Kalou na cauravou vutuniyau , ni a lomana ga vakalevu na nona iyau 
 [ iYaloyalo ena tabana e 23 ] 
 Na tamata dauveivoli ena vosa vakatautauvata i Jisu a volitaka na ka kece e tu vua me volia rawa ga kina e dua na mataniciva talei sara 
 [ iYaloyalo ena tabana e 24 ] 
 Ke da ogaoga tiko ena cakacaka i Jiova , e macala ga ni na tokoni keda 
 Ena Taqomaki Keda na Noda Vakasaqara Tiko ga na Yalododonu 
 “ Vakasaqara taumada na . . . yalododonu [ ni Kalou ] . ” ​ — MACIU 6 : 33 . 
 1 , 2 . 
 Na cava a vakatulewataka e dua na goneyalewa lotu Vakarisito , na cava e vakatulewa kina vaka oya ? 
 A CAKACAKA voli e dua na goneyalewa lotu Vakarisito ena dua na valenivolavola ni matanitu mai Esia . 
 E goneyalewa gugumatua , dau totolo i cakacaka , qai sega ni dau vakasavuliga . 
 Ia , e sega ni cakacaka tudei , yaco na gauna me dikevi nona cakacaka me macala kina se me sa cakacaka tudei se sega . 
 Tukuna sara na iliuliu ni valenivolavola vua na goneyalewa oqo ni na soli vua me cakacaka tudei , soli tale ga vua e dua na itutu vakacakacaka ke vakadonuya me rau moce vata . 
 Vakaraitaka vakadodonu na goneyalewa oqo na nona sega ni duavata kei na vakasama oya , veitalia mada ga ke na vakacegui kina mai na nona cakacaka . 
 A vakatulewa beka vakariri na goneyalewa lotu Vakarisito oqo ? 
 Sega , a muria vinaka tiko na vosa i Jisu ni a kaya : “ Vakasaqara taumada na . . . yalododonu [ ni Kalou ] . ” 
 E bibi cake vua na nona cakava na ka e dodonu ena mata ni Kalou mai na nona vakayacora na itovo tawakilikili me rawa ka wale ga kina . ​ ​ — 1 Korinica 6 : ​ 18 , VV . 
 Bibi ni Yalododonu 
 Na cava na yalododonu ? 
 Na “ yalododonu ” e dau cavuti vua e dua e sega ni vakamelei na nona itovo , e yalodina , e yalosavasava . 
 Ena iVolatabu , na vosa vakirisi kei na vosa vakaiperiu ni yalododonu e tiko kina na vakasama ni “ vakatulewa dodonu ” se “ caka ni ka e dodonu . ” 
 Oqo e sega ni vakaibalebaletaki ena nona viavia yalododonu e dua , se nona muria na ivakatagedegede e nanuma ga o koya ni dodonu . 
 Oqo na yalododonu ni Kalou , na yalododonu e yavutaki ena ivakatagedegede i Jiova . ​ ​ — Roma 1 : ​ 17 ; 3 : ​ 21 . 
 Cava e bibi kina na yalododonu vei keda na lotu Vakarisito ? 
 Na cava e bibi kina na yalododonu ? 
 Baleta ni “ Kalou yalododonu ” o Jiova ena lomani ira ga na nona tamata nira vakayacora na ka dodonu . 
 E sega ni rawa ni veiwekani voleka kei na Kalou e dua e vakayacora tiko na ka e sega ni dodonu . 
 Oya na vuna e uqeti Timoci kina na yapositolo o Paula : “ Dro tani mai na gagadre ca vakacauravou ; ia mo muria na yalododonu , ” me ikuri ni veika bibi tale e so . 
 Oya tale ga na vuna e kaya kina o Paula me ‘ vakaisasabai na lomasereda ena ivalavala dodonu ’ me ikuri ni noda iyaragi vakayalo . ​ ​ — Efeso 6 : ​ 14 , VV . 
 Ena rawa vakacava ni vakasaqara na yalododonu na tamata ivalavala ca ? 
 Sa macala ni sega ni dua vei keda e rawa ni kaya ni tamata yalododonu . 
 Na vuna ni takavi keda kece na ivalavala ca i Atama , o koya gona , eda ivalavala ca kece , eda sega ni ivalavala dodonu mai na gauna eda sucu kina . 
 Ia , e kaya o Jisu meda vakasaqara na yalododonu . 
 E rawa beka oya ? 
 Io , baleta ni o Jisu e sa solia vakaisoro na nona bula uasivi me keda ivoli . 
 Kevaka eda vakabauta na isoro oya , ena tu vakarau o Jiova me vosota na noda ivalavala ca . 
 Ena yavu oya , e rawa kina nida vulica na ivakatagedegede savasava i Jiova da qai bulataka ena noda vinaka kece ​ — salavata kei na noda masuti Jiova me vukei keda meda valuta na noda malumalumu ​ ​ — ena qai ciqoma o koya na noda veiqaravi . 
 Sa bau veivakacegui dina ! 
 Yalododonu ena Vuravura Tawayalododonu 
 Na cava a sega ni rawarawa kina na bula vei ira na lotu Vakarisito taumada ? 
 Ena gauna era lesi kina na tisaipeli i Jisu mera tukuni koya me “ yacova nai yalayala kei vuravura , ” a sega ni rawarawa na ituvaki era sotava . 
 Na yalava kece e lesi vei ira e “ koto ga vua na vu - ni - ca ” o Setani . 
 E curuma tu na vuravura ena gauna oya na ivakarau ni yalo e vakavurea o koya , sega ni vakabekataki nira na vakila na lotu Vakarisito na kena revurevu . 
 Ena sega ni rawarawa na nodra na bula voli e vuravura . 
 Ena rawa ga nira tudei , ra yalodina tale ga kevaka era vakaliuca tiko ga na yalododonu ni Kalou . 
 Levu era a yalodina tu ga , ia e so era a vakacalai , ra mani gole tani mai “ na sala ni valavala dodonu . ” ​ ​ — Vosa Vakaibalebale 12 : 28 ; 2 Timoci 4 : ​ 10 . 
 Na ilesilesi cava e vakacolati vei keda na lotu Vakarisito e sa na dodonu ga kina meda vorata na idre dauveivakaleqai ni vuravura oqo ? 
 E sa vinaka cake beka na vuravura eda bula kina na lotu Vakarisito ena gauna oqo ? 
 Sega ! 
 Sa qai torosobu ga ni vakatauvatani kei na imatai ni senitiuri . 
 Kena ikuri na nona sa kolotaki sobu mai vuravura o Setani , sa mai valuti ira tiko kina na lotu Vakarisito lumuti , “ na kena vo ni . . . kawa [ ni yalewa ] , o ira sa vakabauta na vosa ni Kalou , ka taura tikoga nai tukutuku kei Jisu . ” 
 O Setani ena ravuti ira tale ga era tokona na “ kawa ” oya . 
 E sega ni rawa nida drotaki vuravura na lotu Vakarisito . 
 E dina ni dodonu meda kua ni vakavuravura , ia eda na bula tiko ga e vuravura . 
 E noda ilesilesi meda vunau tale ga e vuravura ena noda vakasaqarai ira na yalomalumalumu da qai vakavulici ira mera tisaipeli i Karisito . 
 E sega gona ni rawa nida galala sara mai na idre dauveivakaleqai ni vuravura oqo , eda sa na saga ga meda tudei tiko ga . 
 Meda dikeva sara mada oqo e va na ka e rawa ni vakaleqai keda . 
 Na Veisiwati ni iTovo Vakasisila 
 Na cava era vuki kina na Isireli mera qarava na nodra kalou na kai Moapi ? 
 Ni sa vakarau cava na 40 na yabaki ni nodra lako voli ena vanua liwa na Isireli , e levu vei ira era qai gole tani mai na sala ni yalododonu . 
 Era raica sara ga e matadra na veivakabulai i Jiova , sega tale ga ni dede era sa na butuka na Vanua Yalataki . 
 Ia , ena gauna bibi oya , era sa qai vuki mera qaravi ira na nodra kalou na kai Moapi . 
 Ena vuku ni cava ? 
 Era sa rawai ena “ gagadre ca ni yago . ” 
 E kaya na kena itukutuku : “ A ra sa qai dauveibutakoci kei ira na goneyalewa ni Moapi ko ira na tamata . ” ​ ​ — Tiko Voli mai na Lekutu 25 : 1 . 
 9 , 10 . 
 Na ituvaki cava sa yaco tu nikua e bibi kina meda kua ni guilecava na veivakacalai ni gagadre ca ni yago ? 
 Na veika e yaco oya e vakaraitaka ni gagadre ca ni yago e rawa ni veivakaleqai ke sega na qaqarauni . 
 E dodonu meda vuli sara ga ena tikina oqo vakauasivi ni sa ciqomi nikua na ivalavala vakasisila me tiki ni bula ena veiyasa i vuravura kece . 
 E vakaraitaki ena dua na itukutuku mai Mereke : “ Ni bera na yabaki 1970 , a vakatabui tu vakalawa ena veiyasana kece kei Mereke na nodrau bula vata me vaka na veiwatini e rua erau sega ni vakamau . 
 Nikua e sa tiki ni bula tudei . 
 Sivia na veimama ni vakawati nikua era qai vakamau ga ena dua na gauna e muri , ia era a sa tiko vata voli yani ena loma ni dua na gauna . ” 
 Na ivalavala vaka oqo e sa sega ni yaco wale ga ena dua na matanitu . 
 E sa tiki ni bula ena veiyasa i vuravura kece , qai ka ni rarawa nira sa sikalutu tale ga kina e so na lotu Vakarisito ​ ​ — ra vakasivoi sara kina mai na ivavakoso vakarisito . ​ ​ — 1 Korinica 5 : ​ 11 . 
 Eda raica tale ga na kena sa qai vakauqeti ga vakalevu ena gauna oqo na vakayacori ni itovo vakasisila . 
 Na itukutuku tale ga e sa vakadewataka tiko na iyaloyalo kei na porokaramu ni retioyaloyalo oya ni nodra veiyacovi na itabagone ni bera na vakamau e sega ni dua na kena ca . 
 E vakaraitaka tale ga na veimoceri vakamataqali vata me vaka ga e dua na ka e sa dodonu . 
 Qai levu tiko ga na iyaloyalo era sa vakaraitaka sara ga vakamatailalai na veiyacovi . 
 Sa tu vakarawarawa tale ga ena Internet na iyaloyalo vakasisila ni veiyacovi . 
 Me kena ivakaraitaki , e talanoataka e dua na dauvolavola ena niusiveva na nona cici mai vale ena marau o luvena tagane yabaki vitu qai mai tukuna vei tamana ni dua na nona icaba mai koronivuli e raica ena Internet e so na yalewa era luvaiwale tu ra qai vakayacora tiko e so na ivalavala velavela ni veiyacovi . 
 Dua na ka na nona sokonu na tama oqo , ia vei ira na gone era raica e so na ka vaka oya ena Internet , e vica sara mada era dau lai tukuna vei ira nodra itubutubu ? 
 Kena ikuri , era kila kece beka na itubutubu na mataqali qito era qitora tiko na luvedra ena kompiuta ? 
 Levu na qito taleitaki ena kompiuta nikua era sa vakaraitaki kina na ivalavala vakasisila , vaka kina na vakatevoro kei na ivalavala kaukaua . 
 Ena taqomaki vakacava na vuvale mai na veika torosobu sa tu ena gauna oqo ? 
 Ena taqomaki vakacava na vuvale mai na veika torosobu vaka oqo e sa okati tu nikua me ka ni veivakamarautaki ? 
 Ena noda vakasaqara taumada na yalododonu ni Kalou kei na noda sega ni vinakata meda vakaitavi ena dua na ka e dukadukali . 
 Na itubutubu e dau qarauna na ka era vakaitavi kina na luvena , qai bucina e lomadra na luvena mera lomani Jiova kei na nona ivakatagedegede savasava , e sa vakarautaki ira tiko vakavinaka mera kua ni vakaleqai ena ivola ca , qito ena kompiuta e vakaraitaki kina na ivalavala vakasisila , iyaloyalo ca , kei na ka ni veivakatovolei torosobu tale e so . ​ ​ — Vakarua 6 : ​ 4 - 9 . 
 * 
 Na iDre ni Bula Vakaitikotiko 
 Na leqa cava a basika ena imatai ni senitiuri ? 
 A vakabula vakacakamana e dua na turaga o Paula ni tiko voli mai Lisitira , e Esia Lailai . 
 E kaya na kena itukutuku : “ Ni ra sa raica ko ira na tamata na ka sa kitaka ko Paula , era sa tabalaka cake na domodra , ka kaya e na vosa vaka - Likeonia , Oi rau na kalou erau sa lia tamata mai , ka sa lako sobu mai vei keda . 
 A ra sa vakatokai Panapasa , mei Jupita ; kei Paula mei Makuri , ni sa dau ni vosa ko koya . ” 
 E muri , era qai via vakamatei Paula kei Panapasa na ilawalawa vata tiko ga oqo . 
 E macala vakasigalevu ni o ira oya era a rawai ena idre ni bula vakaitikotiko . 
 Kena irairai ni gauna era mai lotu Vakarisito kina e so ena yasayasa oya , se sega tiko ga ni yali vei ira e so na vakasama butobuto . 
 Ena ivola i Paula vei ira mai Kolosa , a vakaroti ira kina mera qarauni ira mai na “ qaravi agilosi . ” ​ ​ — Kolosa 2 : ​ 18 , VV . 
 Na cava e so na ivalavala vakavanua me na vakuai koya kina na lotu Vakarisito , ena kauta mai vei na kaukaua me vakayacora kina oqo ? 
 Nikua , e bibi tale ga vua na lotu Vakarisito me kauta laivi na vakasama butobuto e yavutaki ena lotu lasu , qai beci kina na ivakavuvuli ni lotu Vakarisito . 
 Ena so na vanua me kena ivakaraitaki , e levu na itovo se ivalavala vakavanua e dau caka ena gauna e sucu se mate kina e dua , e vu tiko mai na vakabauta lasu ni bula tiko na yalo ni mate na tamata . 
 So tale na vanua , e kena ivalavala vei ira mera tikoibure na goneyalewa . 
 * Oqo e dua na ivalavala torosobu ni veivakalolomataki qai sega ni vakaraitaka na loloma dina e dodonu me kune vua na itubutubu lotu Vakarisito . 
 Na cava ena cakava na lotu Vakarisito me kua kina ni rawai ena idre ni bula vakaitikotiko , me kua ni vakaitavi ena ivalavala vakavanua vaka oqo ? 
 Ena nona vakararavi sara ga vei Jiova . 
 Na Kalou yalododonu o Jiova ena vakaukauataki ira , ena maroroi ira tale ga era kaya vua mai vu ni lomadra : “ O koya ga na noqui drodro kei na noqu bai ni valu : na noqu Kalou ; au na vakararavi vua . ” ​ ​ — Same 91 : 2 ; Vosa Vakaibalebale 29 : 25 . 
 Kua ni Guilecavi Jiova 
 Na ivakasala cava a tauca o Jiova vei ira na Isireli ni bera toka ga nira butuka na Vanua Yalataki ? 
 Ni bera toka ga nira butuka na Vanua Yalataki na Isireli , a vakasalataki ira o Jiova mera kua ni guilecavi koya . 
 A kaya : “ Mo ni qarauni kemuni mo ni kakua ni guilecavi Jiova na nomuni Kalou , mo sega kina ni vakabauta na nona vunau , kei na nona lewa , kei na nonai lesilesi , o koya ka’u sa vakarota vei kemuni edaidai : de ko ni sa kana ka mamau , ka tara eso na vale vinaka , ka tiko kina ; ka tubu me levu na nomuni qele ni pulumokau kei na nomuni qele ni sipi , a sa levu mai na nomuni siliva kei na nomuni koula , ka vakalevutaki na nomuni ka kecega ; ka qai viavialevu mai na yalomuni , ka ko ni guilecavi Jiova na nomuni Kalou . ” ​ ​ — Vakarua 8 : ​ 11 - ​ 14 . 
 Cava meda cakava meda vakaraitaka kina nida sega ni guilecavi Jiova ? 
 Rawa beka ni yaco nikua e dua na ka vaka oya ? 
 E rawa , kevaka eda vakaliuca na ka e sega ni dodonu me vakaliuci . 
 Ia , ke da vakasaqara na yalododonu ni Kalou , ena ka bibi duadua ena noda bula na noda veiqaravi tabu . 
 Eda na cakava na ka e uqeti keda kina o Paula , oya meda ‘ volia na gauna ’ da qai solia noda vinaka kece ena noda cakacaka vakaitalatala . 
 Ia , ke mamada vei keda na soqoni kei na cakacaka vakavunau , bibi cake na noda lasa kei na noda vakacegu , sa na rawa nida guilecavi Jiova se biuti koya sara i muri , meda sa sega ni vakaliuci koya ena noda bula . 
 E kaya o Paula me baleta na tamata ena iotioti ni veisiga oqo nira “ na lomana vakalevu na marau a ra na lomani koya na Kalou vakalailai . ” 
 Na lotu Vakarisito yalodina ena dau dikevi koya wasoma me vakadeitaka tiko ga kina ni sega ni vakacalai ena mataqali vakasama vaka oya . ​ ​ — 2 Korinica 13 : 5 . 
 Qarauna na Yalo ni Dui Lewai Koya 
 Na yalo cava a curumi Ivi kei ira e so ena gauna i Paula ? 
 Mai Iteni , e vakayagataka sara ga o Setani na nona vinakata o Ivi me lewai koya ga . 
 A vinakata o Ivi me lewa ga na ka e vinaka kei na ka e ca . 
 Ena imatai ni senitiuri , a curumi ira tale ga e so na lewe ni ivavakoso e Korinica na yalo ni lewai koya ga . 
 Era nanuma nira vuku cake vei Paula , mani vakamaduataki ira na yapositolo o Paula ena nona vakatokai ira mera yapositolo uasivi . ​ ​ — 2 Korinica 11 : ​ 3 - 5 ; 1 Timoci 6 : ​ 3 - 5 . 
 Na cava meda cakava me kua ni kadre kina e lomada na yalo ni lewai koya ga ? 
 E levu e vuravura nikua ‘ era sa qaqa sodrosodro ra qai yalolevu , ’ sa bau takavi ira tale ga e so na lotu Vakarisito na yalo vaka oqo . 
 Yaco sara e so vei ira mera saqata na ka dina . 
 Ena ka e vauca na sokalou savasava , e bibi meda qara na veidusimaki i Jiova , da tokona na “ dauveiqaravi yalo dina ka vuku ” kei ira na qase ni ivavakoso . 
 Oqo e dua na sala eda vakasaqara kina na yalododonu , eda na taqomaki tale ga me kua ni kadre e lomada na yalo ni dui lewai koya . 
 Na ivavakoso e cicivaki ena nodra veidusimaki na lumuti e “ duru kei na bai ni i vakavuvuli dina . ” 
 E vakarautaka na ivavakoso o Jiova me taqomaki keda , me dusimaki keda tale ga . 
 Nida kila na yaga kei na bibi ni ivavakoso , eda na ‘ sega ni cakava e dua na ka ena yalo dokadoka , ’ ia eda na vakamalumalumutaki keda ga da qai talairawarawa meda cakava na ka dodonu e vinakata o Jiova . ​ ​ — Filipai 2 : ​ 2 - 4 , VV ; Vosa Vakaibalebale 3 : ​ 4 - 6 . 
 Vakatotomuri Jisu 
 Eda uqeti meda vakatotomuri Jisu ena sala cava ? 
 E kaya na iVolatabu ni parofisaitaki Jisu tiko : “ Kemuni sa vinakata nai valavala dodonu , ka cata nai valavala ca . ” 
 Oqo e dua na itovo ni rai uasivi meda vakatotomuria ! 
 E sega ni kila wale ga o Jisu na ivakatagedegede dodonu i Jiova ; e taleitaka sara ga , e vakamareqeta . 
 Ni temaki koya gona o Setani mai na vanua liwa , e sega ni lomalomarua tale o Jisu ena nona vakaraitaka sara ga vakadodonu na nona sega ni via gole tani mai “ na sala ni valavala dodonu . ” ​ ​ — Vosa Vakaibalebale 8 : ​ 20 ; Maciu 4 : ​ 3 - ​ 11 . 
 19 , 20 . 
 Na cava na yaga ni kena vakasaqarai na yalododonu ? 
 E rawa ni kaukaua sara na idre cala ni gagadre ca ni yago . 
 Ia , ke talei vei keda na noda cakava na ka e dodonu , ena vakaukauataki keda meda kua ni cakava na ka ca . 
 Na noda vakamareqeta na ivalavala dodonu ena taqomaki keda ke da mani temaki ena ca . 
 Kua sara ni guilecava , nida soro ena veitemaki , eda sa solia tiko na qaqa vei Setani . 
 E vinaka cake meda saqati koya me rawa ni qaqa tiko ga o Jiova ! ​ ​ — Vosa Vakaibalebale 27 : 11 ; Jemesa 4 : ​ 7 , 8 . 
 Ena vuku ni nodra vakasaqara na yalododonu na lotu Vakarisito , era na “ sinai e na vua ni yalododonu , sa tubu e na vuku i Jisu Karisito , me vakarokorokotaki ka vakavinavinakataki [ kina ] na Kalou . ” 
 Era tokara na “ i tovo vou , sa caka me veiucui kei na Kalou e na yalododonu kei na yalosavasava . ” 
 Era nei Jiova , era vakaliuca ena nodra bula nodra qaravi koya , sega ni nodra vakacegui ira ga vakataki ira . 
 Oqo sara na yavutu ni ka era vakasamataka kei na ka era cakava . 
 E marau dina sara ga kina na Tamadra vakalomalagi ! ​ ​ — Vosa Vakaibalebale 23 : 24 . 
 [ iVakamacala e ra ] 
 Raica na ivola , Na Sala me Marau Kina na Vuvale , e tabaka na iVakadinadina i Jiova , ni na vakaraitaka e so tale na ka me caka me taqomaki kina na vuvale mai na veika torosobu . 
 Na tikoibure se cili ni goneyalewa e vakaibalebaletaki ena kena dau seleti na yagodra tabu . 
 Rawa Mo Vakamacalataka ? 
 • Cava e bibi kina meda vakasaqara na yalododonu ? 
 • E rawa vakacava nida vakasaqara na yalododonu na lotu Vakarisito nida bula ivalavala ca kece ? 
 • Na cava e so na ka e vuravura me na qarauni koya kina na lotu Vakarisito ? 
 • Ena taqomaki keda vakacava na noda vakasaqara na yalododonu ? 
 [ iYaloyalo ena tabana e 26 ] 
 A sega ni rawarawa na ituvaki era sotava e vuravura na imuri i Jisu 
 [ iYaloyalo ena tabana e 27 ] 
 Na gone e vakavulici me lomani Jiova ena sega ni vakacalai ena itovo vakasisila 
 [ iYaloyalo ena tabana e 28 ] 
 Ra guilecavi Jiova e so na Isireli nira sa lai tiko vinaka ena Vanua Yalataki 
 [ iYaloyalo ena tabana e 29 ] 
 Me vakataki Jisu ga , o ira na lotu Vakarisito nikua era cata na ka e sega ni dodonu 
 Kua ni Vakatara me Kabi Mai na Tevoro 
 ‘ Ni kua ni soli kemuni vakarawarawa vua na Tevoro . ’ ​ — EFESO 4 : ​ 27 , VV . 
 Na cava era sega ni vakabauta kina na Tevoro e levu na tamata ? 
 SA VICA na senitiuri na nodra vakabauta voli e levu na tamata ni vakaileu na Tevoro , sei rua na qeteqete ni yavana , damudamu nona isulu , qai dau vakayagataka na icula balavu matairua me kolotaki ira kina na tamata ivalavala ca i eli . 
 E sega ni tokona na iVolatabu na ivakamacala oqori . 
 Na rai cala oqo me baleta na Tevoro e vakavuna mera sega ni vakabauta kina e vica vata na milioni ni tiko dina na Tevoro se me nanumi ni Tevoro e ivalavala ca ga e tiko e lomada . 
 Na cava e so na ka dina e tukuna na iVolatabu me baleta na Tevoro ? 
 E tukuna vakamatata na iVolatabu ni tiko dina na Tevoro . 
 A raici koya o Jisu mai lomalagi qai vosa tale ga vua e vuravura oqo . 
 Dina ni sega ni vakaraitaka na iVolatabu na yacana dina na ibulibuli vakayalo oqo , ia e vakatokai koya ga me Tevoro ( kena ibalebale “ Daukakase ” ) baleta ni kaseta na Kalou . 
 E vakatokai tale ga me o Setani ( kena ibalebale “ Dauveivorati ” ) baleta ni vorati Jiova . 
 E vakamacalataki o Setani na Tevoro me “ gata makawa ” baleta ni a vakayagataka na gata me vakacalai Ivi kina . 
 E vakatokai tale ga me ‘ vu ni ca . ’ ​ ​ — Maciu 6 : ​ 13 . 
 * 
 Na taro cava eda na dikeva ? 
 Nida tamata i Jiova , eda sega sara ga ni vinakata meda vakataki Setani , na meca levu ni Kalou dina duadua ga . 
 Meda muria ga na ivakasala i Paula na yapositolo : ‘ Ni kua ni soli kemuni vakarawarawa vua na Tevoro . ’ 
 Na cava gona e so na itovo ca nei Setani meda kua ni vakatotomuria ? 
 Kua ni Vakatotomuria na Daukakase Levu 
 E kaseta vakacava na Kalou na ‘ vu ni ca ’ ? 
 E veiganiti na nona vakatokai na ‘ vu ni ca ’ me Tevoro baleta ni daukakase . 
 E okati vakakase na itukutuku e lasutaki qai vakacacani kina e dua . 
 A vakaroti Atama na Kalou : “ Na kau sa kilai kina na ka vinaka kei na ka ca , mo kakua ga ni kana kina : ni ko na mate vakaidina e na siga ko sa kana kina . ” 
 Sa matata tu vei Ivi oya , ia e qai tukuna vua na Tevoro ni vakayagataka na gata : “ Drau na sega dina ni mate : ni sa kila na Kalou e na siga drau na kana kina ena qai yadra dina na matamudrau ; ia drau na vaka na Kalou , ni drau na kila na ka vinaka kei na ka ca . ” 
 Na itukutuku oya e kaseti kina na Kalou o Jiova ! 
 Na cava e dodonu me cudruvi kina o Tiotirifi ena nona daukakase ? 
 Era vakaroti na Isireli : “ Mo kakua ni daukakase voli e na kedra maliwa na kai nomu . ” 
 E vola na yapositolo o Joni me baleta e dua na daukakase ena nona gauna : “ Au a sa vola yani e so na ka ki na i soqosoqo lewe ni lotu ; ia e na sega ni via kauwaitaka na noqu lewa ko Tiotirifi ka ni sa via vakaliuci koya ga vaka i koya . 
 Kevaka gona au sa na mani lako yani , au sa na qai kauta cake yani na veika e sa kitaka kei na veitukutuku ca ka lasulasu ka la’ki veikauyaka voli e na vuku i keitou . ” 
 A dodonu me cudruvi o Tiotirifi baleta ni kaseti Joni voli . 
 O cei na lotu Vakarisito yalodina ena vinakata me vakataki Tiotirifi qai vakatotomuria tale ga na daukakase levu o Setani ? 
 6 , 7 . 
 Na cava eda sega ni via kaseta kina e dua ? 
 Era dau kaseti ra qai vosavakacacataki tale ga vakalevu na tamata i Jiova . 
 “ Era a tu voleka tu e ke ya na bete levu kei ira na daunilawa , ka beitaki koya [ Jisu ] vakaukauwa . ” 
 Era beitaki Paula vakailasu o Ananaiasa na Bete Levu kei ira tale e so . 
 E tukuna na iVolatabu ni o Setani e “ daubeitaki ira na wekada . . . , sa beitaki ira tikoga e na mata ni Kalou e na siga kei na bogi . ” 
 O ira na wekada se tacida oqo o ira na lotu Vakarisito lumuti era tiko e vuravura ena iotioti ni veisiga oqo . 
 E sega ni dua na lotu Vakarisito e vinakata me kaseta se beitaka vakailasu e dua . 
 Ia , e rawa ni yaco oqo kevaka eda sega ni taura kece na itukutuku dina me baleta e dua ni bera nida tukuna e dua na ka me baleti koya . 
 E vakaraitaki ena Lawa e soli vei Mosese ni rawa ni vakamatei e dua kevaka e nakita nona veibeitaki vakailasu . 
 E okati tale ga me dua na ka vakasisila vei Jiova “ na dautukutuku vakailasu sa dauvosataka na ka lasu . ” 
 O koya gona , eda na sega ni vinakata meda vakatotomuria na daukakase levu e dauveibeitaki vakailasu tale ga . 
 Kua ni Muria Nona Sala na Daulaba Taumada 
 E yaco vakacava na Tevoro me “ daulaba mai na i vakatekivu ” ? 
 E daulaba na Tevoro . 
 A kaya o Jisu ni o koya oqo e “ daulaba mai na i vakatekivu . ” 
 ( Joni 8 : ​ 44 , VV ) A tekivu laba o Setani ena gauna e vakamuai rau tani kina o Atama kei Ivi mai vua na Kalou . 
 E vakavuna na nodrau mate na imatai ni veiwatini vaka kina na nodrau kawa . 
 E rawa ga ni cakava na ka oya e dua na ka bula , e sega ni rawa ni vakavuna na ca ni loma ni tamata . 
 Me vaka e vakaraitaki ena 1 Joni 3 : ​ 15 , e rawa vakacava meda daulaba ? 
 “ Mo kakua ni laba , ” e kaya e dua na iVunau e Tini e soli vei ira na Isireli . 
 E vola vei ira na lotu Vakarisito na yapositolo o Pita : “ Me kakua e dua vei kemudou me vakararawataki ni sa daulaba . ” 
 Ena sega kina ni rawa vei ira na tamata i Jiova mera daulaba . 
 Ia , eda na valavala ca vua na Kalou kevaka eda cata e dua na noda itokani lotu Vakarisito , da qai diva me mate . 
 “ Sa tamata daulaba ko koya yadua sa cata na wekana : ia ko ni kila ni sega ni dua na daulaba e tiko vua na bula tawa mudu . ” 
 Era vakaroti na Isireli : “ Mo kakua ni cata na wekamu e lomamu . ” 
 Meda dau walia totolo mada ga na leqa e basika ena keda maliwa na vakabauta vata , me kakua kina ni vakarusa na noda duavata vakarisito na daulaba o Setani . ​ ​ — Luke 17 : ​ 3 , 4 . 
 Vorata na Daulasulasu Levu 
 10 , 11 . 
 Na cava e dodonu meda cakava meda vorata rawa kina na daulasulasu levu , o Setani ? 
 E lasulasu na Tevoro . 
 “ Ni sa tukuna ko koya e dua na i tukutuku lasu , ” e kaya o Jisu , “ sa dodonu sara tu ga vua ko ya , ka ni sa dau lasulasu ka sa vu mai vua na lasu kece ga . ” 
 ( Joni 8 : ​ 44 , VV ) E lasutaki Ivi o Setani , ia o Jisu e lako mai i vuravura me mai tukuna na ka dina . 
 Me rawa nida vorata na Tevoro na imuri i Karisito , ena sega ni rawa meda lasulasu se veidabui . 
 E dodonu meda dau “ vosa dina . ” 
 O “ Jiova , na Kalou daudina ” e vakalougatataki ira ga na nona iVakadinadina era dau dina . 
 Era na sega ni rawa ni matataki koya na tamata ca . ​ ​ — Same 31 : 5 ; 50 : 16 ; Aisea 43 : 10 . 
 Ke da mareqeta na noda sa galala vakayalo mai na lasu i Setani , eda na kabita matua na vakabauta vakarisito se “ nai vakavuvuli dina . ” 
 Na ivakavuvuli kece vakarisito e dau vakatokai me “ dina ni i tukutuku - vinaka . ” 
 E vakatau na noda bula ena noda “ muria tiko ga na dina ” kei na noda vorati koya tiko e “ vu mai vua na lasu kece ga . ” ​ ​ — 3 Joni 3 , 4 , 8 , VV . 
 Vorati Koya e Liutaka na Vukitani 
 12 , 13 . 
 Na cava meda kua ni kitaka vei ira na vukitani ? 
 A tiko taumada ena dina na ibulibuli vakayalo e qai yaco me Tevoro . 
 Ia e “ sega ni dau tovaka na dina , ” e kaya o Jisu , “ ni sega ga vua na dina . ” 
 ( Joni 8 : ​ 44 , VV ) O koya e liutaka na vukitani e dau saqata vakalevu na “ Kalou ni dina . ” 
 E so na lotu Vakarisito ena imatai ni senitiuri era coriti e “ nai cori ni Tevoro , ” ni a vakamuai ira tani na Tevoro mai na ka dina . 
 Oya na vuna e vakauqeti Timoci kina o Paula me vakatavulici ira ena yalomalumalumu na sa vakamuai tani tiko oqo me rawa nira kaukaua tale vakayalo mera vorata na icori i Setani . 
 Ia e vinaka cake sara meda kaukaua tiko ga ena dina meda kua kina ni rawai ena nodra veivakamuai na vukitani . 
 Rau vukitani na imatai ni veiwatini baleta ni rau vakarorogo vua na Tevoro , rau sega ni vorata na nona lasu . 
 E dodonu beka meda rogoci ira na sa vukitani , wilika na nodra ivola , se raica na nodra Web site ena Internet ? 
 Kevaka eda lomana na Kalou kei na ka dina , eda na sega ni cakava oya . 
 Meda kua ni vakatarai ira na vukitani mera curu mai i noda vale se meda kidavaki ira mada ga baleta ena rawa kina meda “ veitokani vata kei koya e na nona cakacaka ca . ” 
 Meda kua ni rawai ena ilawaki ni Tevoro ena noda biuta “ na ivakavuvuli dina ” meda lai muria na ivakavuvuli lasulasu era vakavuvulitaka na “ ivakavuvuli vakatamata e veivakaleqai ” ra qai ‘ vakaisini keda ena vosa e veirawai . ’ ​ ​ — 2 Pita 2 : ​ 1 - 3 . 
 14 , 15 . 
 Na cava e vakasalataki Timoci kina kei ira na qase ni ivavakoso e Efeso o Paula ? 
 E tukuna o Paula vei ira na qase ni ivavakoso lotu Vakarisito mai Efeso : “ Dou vakaraici kemudou , kei ira kecega na qele - ni - sipi , sa lesi kemudou kina na Yalo Tabu mo dou nodrai vakatawa , mo dou vakania nai soqosoqo lewe ni lotu ni Kalou ; ko ira sa volia ko koya , e na nona dra ga . 
 Ni’u sa kila oqo , ni’u sa lako tani eke ena qai curu mai vei kemudou eso na wolifa ca sara ; era na sega ni lomani ira na qele - ni - sipi . 
 Ena tubu cake talega eso na tamata vei kemudou , era na vosataka na ka e veivakacalai , me mari ira kina era sa lotu me muri ira . ” 
 Ni toso tiko na gauna , era qai basika o ira na vukitani era “ vosataka na ka e veivakacalai . ” 
 Rauta na yabaki 65 S.K . , a uqeti Timoci na yapositolo o Paula me “ tukuna vakadodonu sara na ka dina . ” 
 E kuria o Paula , “ kakua ni vakaitavi e na veitalanoa ca ni sa vakauti ira na tamata ki na veika ca sara . 
 Ia na nodra vosa e na kakana tiko me vaka na vidikoso ca . 
 E rau sa tiko e na kedra maliwa ko Imeneo kei Filito ; e rau sa gole tani mai na ka dina , ni rau sa kaya sa oti na tucake tale mai na mate ; e rau sa vakaleqa kina na nodra vakabauta e so . ” 
 Sa basika na vukitani ! 
 E qai kuria o Paula : “ Na yavu tudei sa virikotora na Kalou sa tudei ga . ” ​ ​ — 2 Timoci 2 : ​ 15 - ​ 19 , VV . 
 Dina ga ni sasaga vaqaseqase o koya e liutaka na vukitani , na cava eda yalodina tiko kina vua na Kalou kei na nona Vosa ? 
 O Setani e dau vakayagataki ira na vukitani mera vakacaraka na sokalou dina , ia e dau tawayaga na sasaga oqori . 
 Rauta na yabaki 1868 , a tekivu vakadikeva kina o Charles Taze Russell na veivakavuvuli e vakabauta dede tu mai na lotu ni Veivanua Vakarisito qai kunea ni dau vakaibalebaletaki cala na iVolatabu . 
 Ratou tauyavutaka sara o Russell kei na vica tale era vaqara tiko na ka dina e dua na iwasewase ni vuli iVolatabu e Pittsburgh , Pennsylvania , mai Mereke . 
 Ena loma ni 140 na yabaki mai na gauna oya , sa torocake sara na nodra kila ra qai lomana na Kalou kei na nona Vosa o ira na nona tamata . 
 Dina ga ni saga vaqaseqase me veivakaleqai o koya e liutaka na vukitani , ia na nona qaqarauni vakayalo na ilawalawa dauveiqaravi yalodina ka vuku e vukei ira na lotu Vakarisito dina mera yalodina tiko ga vei Jiova kei na nona Vosa . ​ — Maciu 24 : ​ 45 , VV . 
 Kua ni Vakatara na iLiuliu ni Vuravura me Lewai Iko 
 17 - 19 . 
 Na vuravura cava e tu ena kaukaua ni Tevoro , na cava meda kua kina ni lomana na vuravura oya ? 
 E dua tale na sala e dau coriti keda kina o Setani oya na nona vakamuai keda meda lomana na vuravura oqo se na isoqosoqo tamata e yawaka na Kalou . 
 O Jisu e vakatoka na Tevoro me “ turaga ni vuravura oqo ” qai kaya tale ga o koya : “ E sega ni dua na nona kaukauwa vei au . ” 
 Me kua mada ga ni lewai keda o Setani baleta nida kila “ ni sa tu na vuravura taucoko e na kaukauwa ni Vunica . ” 
 Sa rauta me via solia na Tevoro vei Jisu “ na veimatanitu kece ga e vuravura ” kevaka e cuva sobu me vakarokoroko vua , na ka e cata na Luve ni Kalou . 
 E cati ira na imuri i Karisito na vuravura e liutaka tiko o Setani . 
 Sa rauta me tukuna vei keda na yapositolo o Joni meda kua ni lomani vuravura ! 
 E vola o Joni : “ Ni kakua ni lomani vuravura se na veika vakavuravura . 
 Kevaka sa lomani vuravura e dua na tamata sa sega vei koya na loloma vua na Tamada . 
 Ka ni veika kece sa tu e vuravura : na gagadre ca ni yago , na gagadre ca ni mata , kei na yalo e dokadokataka na veika ni bula oqo , era sega ni tubu mai vei Tamada , mai vuravura ga . 
 Ia sa takali tiko yani na vuravura kei na kena gagadre ca ; ia ko koya ga sa vakayacora na loma ni Kalou sa tu dei ka tawa mudu . ” 
 Meda kua sara ga ni lomani vuravura baleta na kena ivakarau ni bula e galeleta na gagadre ca ni yago e kena veibasai na ivakatagedegede ni Kalou o Jiova . 
 Vakacava ke vakilai e lomada nida se lomani vuravura tiko ? 
 Meda masuta na Kalou me vukei keda meda kauta laivi na loloma oya kei na gagadre vakayago e salavata mai . 
 Eda na saga meda kua ni “ vakadukadukalitaki e na veika vakavuravura , ” meda nanuma tiko ni o “ ira na i liuliu i valavala ca ” era ibulibuli ‘ kaukauwa ’ tawarairai era liutaka tiko na isoqosoqo tamata ca . ​ — Jemesa 1 : ​ 27 , VV ; Efeso 6 : ​ 11 , 12 , VV ; 2 Korinica 4 : 4 . 
 Na cava e rawa ni kainaki kina nida “ sega ni vakavuravura ” ? 
 E kaya o Jisu me baleti ira nona tisaipeli : “ Era sa sega ni vakavuravura , me vaka ka’u sa sega ni vakavuravura . ” 
 Era saga tiko na lotu Vakarisito lumuti kei ira na nodra itokani yalayala oti me savasava na nodra itovo ra qai savasava vakayalo tale ga , mera kua ni vakavuravura . 
 E cati keda na vuravura tawadodonu oqo baleta nida sega ni vakavuravura da qai ‘ vunautaka tiko na ivalavala dodonu . ’ 
 Eda bula vata tiko kei ira na dauveibutakoci , dauveidauci , daukovekove , dausoro ki na matakau , daubutako , lasulasu , kei ira na daumateni . 
 Ia eda sega ni qara na “ yalo ni vuravura , ” baleta ni sega ni lewai keda . ​ ​ — 1 Korinica 2 : ​ 12 . 
 Me Kua ni Kabi Mai na Tevoro 
 21 , 22 . 
 Eda na vakayagataka vakacava na ivakasala i Paula ena Efeso 4 : ​ 26 , 27 ? 
 E sega ni uqeti keda na “ yalo ni vuravura , ” e uqeti keda ga na yalo ni Kalou e vakavuna meda bucina na itovo me vaka na loloma kei na noda lewai keda vinaka . 
 Na itovo oqo e vukei keda ena gauna e valuta kina na noda vakabauta na Tevoro . 
 E via ‘ vakararawataki keda meda cala , ’ ia e dau vukei keda na yalo tabu i Jiova meda ‘ kakua ni cudru da qai biuta na daulesa . ’ 
 Dina eda na cudru ena so na gauna , ia e vakasalataki keda o Paula : ‘ Kevaka oni sa cudru , ia me kakua ni vakavu ivalavala ca vei kemuni . 
 Ni kakua ni cudru tiko me yacova ni lai dromu na siga . 
 Ni kua ni soli kemuni vakarawarawa vua na Tevoro . ’ ​ — Efeso 4 : ​ 26 , 27 , VV . 
 Na noda dau cudrucudru e rawa ni vakavuna meda valavala ca . 
 Ke tiko vei keda na itovo oqo , ena rawarawa sara vei Setani me vakavuna na veileti ena ivavakoso se me uqeti keda meda cakava na ivalavala e sega ni kilikili . 
 E dodonu gona meda dau walia vakatotolo na duidui ena keda maliwa ena sala e vakalou . 
 Me dusimaki keda tiko mada ga na yalo tabu ni Kalou , da lewai keda vakamatau , da qai kua ni vakalaiva na noda cudru ena so na gauna me vakayagataka o Setani meda veileti se veicati kina . 
 Na taro cava soti ena veivosakitaki ena ulutaga e tarava ? 
 Eda sa veivosakitaka e so na ivakarau ni Tevoro meda kua ni vakatotomuria . 
 Ia era na taroga e so na dauwili ivoladraudrau oqo : E dodonu beka meda rerevaki Setani ? 
 Na cava e vakavuna tiko kina na nodra vakararawataki na lotu Vakarisito ? 
 E rawa vakacava me kua ni rawai keda na Tevoro ? 
 [ iVakamacala e ra ] 
 Raica na ulutaga “ E Tiko Dina li na Tevoro ? ” 
 ena Vale ni Vakatawa , 15 Noveba , 2005 . 
 Vakamacalataka Mada 
 • Na cava meda kua ni kaseta kina e dua ? 
 • Me vaka e tukuni ena 1 Joni 3 : ​ 15 , e rawa vakacava meda kua ni laba ? 
 • Meda raici ira vakacava na vukitani , ena vuku ni cava ? 
 • Na cava meda kua ni lomani vuravura kina ? 
 [ iYaloyalo ena tabana e 23 ] 
 Eda na sega ni vakatara na Tevoro me vakaleqa na noda duavata vakarisito 
 [ iYaloyalo ena tabana e 24 ] 
 Na cava e uqeti keda kina o Joni meda kua ni lomana na vuravura ? 
 Vorati Setani , Ena Qai Dro Tani ! 
 “ Vakamalumalumutaki kemudou vua na Kalou . 
 Vorata na Tevoro ena dro tani kina vei kemudou . ” ​ — JEMESA 4 : 7 . 
 1 , 2 . ( a ) Na itovo cava ni Tevoro e vakaraitaki ena veika e volai ena Aisea wase 14 ? 
 ( b ) Na taro cava so eda na veivosakitaka ? 
 E IVAKARAITAKI ca duadua ni viavialevu na Tevoro . 
 E rawa ni vakatauvatani na nona dokadoka kei na veika e vola na parofita ni Kalou o Aisea . 
 Ni vo e duanaudolu vakacaca na yabaki me qai lewai vuravura o Papiloni , era tukuna na tamata i Jiova vei “ tui Papiloni ” : “ Ko a kaya e lomamu , Ka’u na cabe ki lomalagi , ka’u na vakaceceretaka na noqui tikotiko me cecere ka lolovira na kalokalo [ o ira na tui ena iyatukawa i Tevita ] . . . ka’u na tautauvata kaya sa Cecere sara . ” 
 Na dokadoka oya ni “ tui Papiloni ” e vakatale ga na nona dokadoka o Setani , “ na kalou ni vuravura oqo . ” 
 Ia ena qai vakarusai o Setani ena vuku ni nona viavialevu , me vaka ga na kena tini botoilevu na veiliutaki ni matanitu o Papiloni . 
 Ia ena gauna e bula tiko kina na Tevoro , eda na rairai taroga tiko e so na taro me vaka : E dodonu beka meda rerevaki Setani ? 
 Na cava e uqeti ira tiko kina e so mera vakararawataki ira na lotu Vakarisito ? 
 Eda na tarova vakacava na nona saga me rawai keda na Tevoro ? 
 E Dodonu Beka Meda Rerevaka na Tevoro ? 
 3 , 4 . 
 Na cava era sega ni rerevaka kina na Tevoro o ira na lotu Vakarisito lumuti kei ira na nodra itokani ? 
 E veivakayaloqaqataki dina vei ira na lotu Vakarisito lumuti na vosa i Jisu Karisito oqo : “ Kakua ni rerevaka e dua na ka ko na vosota : raica , na tevoro ena biuti kemudou eso ki na vale ni veivesu , mo dou vakatovolei kina ; ia dou na vakararawataki ka bogi tini : dou gumatua mo dou yacova na mate , au na qai solia vei kemudou nai sala ni bula . ” 
 Era sega ni rerevaka na Tevoro o ira na lumuti kei ira na nodra itokani e nodra inuinui na bula e vuravura . 
 E sega ni vu na nodra sega ni rere oqo mai na yaloqaqa era sucukaya mai . 
 E baleta ga nira rerevaka na Kalou ra qai dau ‘ vakaruru ena ruku ni tabana . ’ ​ ​ — Same 34 : 9 ; 36 : 7 . 
 O ira na tisaipeli taumada i Jisu Karisito era sega ni dau rere ra qai yalodina voli me yacova na mate , dina ga nira vakararawataki . 
 Era sega ni rerevaka na ka ena cakava o Setani na Tevoro baleta nira kila ni o Jiova ena sega ni vakanadakui ira na yalodina vua . 
 Nira vakararawataki tale ga ena gauna oqo na lotu Vakarisito lumuti kei ira na nodra itokani yalayala oti , era vakadeitaka nira na yalodina tiko ga vua na Kalou . 
 Ia e vakaraitaka na yapositolo o Paula ni rawa ni vakavuna na mate na Tevoro . 
 E sega li ni vakavuna oqo meda rere ? 
 Na cava eda vulica ena Iperiu 2 : ​ 14 , 15 ? 
 E tukuna o Paula ni mai vakalewe qai vakadra o Jisu “ me rawa kina , e na vuku ni nona mate me vakamalumalumutaki koya sa lewa na mate , ko ya na tevoro ; ka me sereki ira era sa bobula tu e na nodra bula taucoko e na vuku ni nodra rerevaka na mate . ” 
 Ni rawa ni “ lewa na mate , ” e vakamuai Jutasa Isikarioti , qai vakayagataki ira na nodra iliuliu na Jiu kei ira na kai Roma mera vakamatei Jisu . 
 Ena nona mate vakaisoro o Jisu , sa rawa kina me vagalalataki ira na tamata ivalavala ca e vesuki ira tu o Setani mera rawa kina ni bula tawamudu . ​ ​ — Joni 3 : ​ 16 . 
 6 , 7 . 
 E rawa vakacava vei Setani me lewa na mate ? 
 E rawa vakacava vua na Tevoro me lewa na mate ? 
 Mai na gauna sara e tekivu cakava kina na veika ca o Setani , sa veivakamatei tiko mai na nona lasu kei na nona ivakasala cala . 
 E laurai oqo ena nona valavala ca o Atama kei na nona vakadewa na mate vei keda . 
 Kuria oqori na nodra dau vakararawataki ira na qaravi Jiova o ira na mata i Setani e vuravura . 
 So na gauna era tini mate sara kina na qaravi Jiova tiko , me vaka e yaco vei Jisu Karisito . 
 Ia meda kua ni nanuma ni rawa vua na Tevoro me vakamatea e dua ga e via vakamatea . 
 Na Kalou e dau taqomaki ira na nona tamata , ena sega ni vakatarai Setani me vakamatei ira kece na sokalou dina tiko e vuravura . 
 E vakatara o Jiova mera vakararawataki na nona tamata , qai rawa ni vakatara mera mate e so ni veivakararawataki na Tevoro . 
 Ia , e yalataka tu na iVolatabu na inuinui totoka ni veivakaturi vei ira era volai e “ nai vola ni veivakananumi ” ni Kalou , ena sega vakadua ni tarova na veivakaturi oqori na Tevoro . ​ ​ — Malakai 3 : ​ 16 ; Joni 5 : ​ 28 , 29 ; Cakacaka 24 : 15 . 
 Cava e Veivakararawataki Kina o Setani ? 
 Na cava e dau vakararawataki ira kina na tamata ni Kalou na Tevoro ? 
 Ke da dauveiqaravi yalodina ni Kalou , e tiko e dua na vuna vinaka e vakararawataki keda tiko kina na Tevoro . 
 E nona inaki me vakamalumalumutaka na noda vakabauta . 
 E saga tiko o Setani me vakacacana na noda veiwekani vinaka kei na Tamada vakalomalagi . 
 Ia meda kua ni kurabui kina . 
 A parofisaitaka o Jiova mai Iteni ni rau na veimecaki na “ yalewa ” ivakatakarakara kei na “ gata , ” era na veimecaki tale ga na nodrau “ kawa . ” 
 E vakaraitaka na iVolatabu ni “ gata makawa ” oya na Tevoro , e tukuna tale ga ni cudru vakalevu ni sa lekaleka na nona gauna . 
 Ni toso tiko ga na nodrau veimecaki na “ kawa ” ruarua , era na namaka na qaravi Jiova tiko mera na vakacacani . 
 O sa raica rawa na vu ni nona veivakararawataki o Setani ? 
 9 , 10 . 
 Na cava e vakalewa na Tevoro , e lai tara vakacava oqo na itovo ni tamata ? 
 A vakalewa na Tevoro na nona liutaka na Kalou na lomalagi kei vuravura . 
 Me ikuri ni vakalelewa oqori , e vakalewa tale ga na nona yalodina na tamata vua na nona Dauveibuli . 
 Na cava e vakararawataka kina na tamata yalodina o Jope o Setani ? 
 Me tarova na nona yalodina vei Jiova o Jope . 
 Eratou cakava na ka e vinakata na Tevoro ena gauna oya na wati Jope kei iratou na lewe tolu na ‘ dauveivakacegui vakatuburarawa . ’ 
 E vakaraitaka na ivola na Jope ni a bolea na Kalou na Tevoro ena nona kaya nira na sega ni yalodina vua na Kalou na tamata ke vakatovolei ira o Setani . 
 Ia e vakalasui Setani o Jope ni a yalodina tiko ga . 
 E vakararawataki ira tale tiko ga na iVakadinadina i Jiova ena gauna oqo na Tevoro ni sagai ira tiko mera kua ni yalodina me rawa kina ni dina na nona vosa . 
 Na noda kila ni vakararawataki keda tiko na Tevoro baleta ni vinakata meda kua ni yalodina vua na Kalou ena vukei keda meda kaukaua da qai qaqa . 
 Na noda Kalou e Turaga Cecere ni Lomalagi kei Vuravura , ena vukei keda meda yalodina tiko ga . 
 Meda saga tiko mada ga meda vakamarautaka na loma i Jiova ena noda yalodina tiko ga me rawa kina vua me sauma na nona veibeitaki o Setani na Tevoro . ​ ​ — Vosa Vakaibalebale 27 : 11 . 
 “ Vakabulai Keimami Mai Vua na Vunica ” 
 Na cava na ibalebale ni kerekere , “ Ni kakua ni kauti keimami ki na vere ” ? 
 E sega ni ka rawarawa meda yalodina ; e vinakati meda masulaka vakaukaua . 
 Ena vukei keda vakalevu na qaqa ni masu ivakaraitaki i Jisu . 
 E kaya o koya ena dua na tiki ni masu oya : “ Ni kakua ni kauti keimami ki na vere ; mo ni vakabulai keimami mai vua na vunica . ” 
 E sega ni dau veretaki keda meda valavala ca o Jiova . 
 So na gauna e dau vakaraitaka na iVolatabu ni o Jiova e dau cakava se vakavuna e so na ka , ia e dau vakatara ga . 
 O koya gona , nida vakayagataka na qaqanimasu e vakaraitaka o Jisu , eda sa kerei Jiova tiko me kua ni vakatara meda rawai ena veivakatovolei . 
 Ena rogoca na noda masu o koya , baleta ni vakadeitaka na iVolatabu : “ Sa yalo dina na Kalou , ka na sega ni laiva me sivia na nomuni kaukauwa na ka ko ni vakatovolei kina ; e na solia ko koya e na gauna ni veivakatovolei na sala mo ni dro bula rawa kina kei na kaukauwa mo ni vosota kina . ” ​ ​ — 1 Korinica 10 : ​ 13 , VV . 
 Na cava meda masuta kina , “ Ni vakabulai keimami mai vua na vunica ” ? 
 Ni cavuta oti na veivakatovolei se na vere ena masu ivakaraitaki oya , e qai kaya o Jisu : “ Ni vakabulai keimami mai vua na vunica . ” 
 So na ivakadewa me vaka na iVolatabu Vakaviti era kaya : “ Vakabulai keimami mai na ca . ” 
 Ia , ena iVolatabu , na vosa ‘ vakabulai mai ’ e dau vakayagataki vakalevu ga vua na tamata , e tukuni koya tale ga na Tevoro na Kosipeli i Maciu me o “ koya na dauvere , ” e dua na ka bula . 
 E bibi gona meda masuta meda vakabulai “ mai vua na vunica , ” o Setani na Tevoro baleta ni dau veretaki keda meda valavala ca vua na Kalou . 
 Nida kerea me ‘ vakabulai keda mai vua na vunica , ’ eda sa kerea tiko na Tamada vakalomalagi me vukei keda me kua ni rawai keda na Tevoro . 
 Me Kua ni Rawai Iko na Tevoro 
 13 , 14 . 
 Na cava e gadrevi kina vei ira mai Korinica mera veisautaka na ivakarau ni nodra raica e dua na tagane ena ivavakoso a dukadukali taumada na nona ivakarau ? 
 Ni uqeti ira na lotu Vakarisito mai Korinica o Paula mera dau veivosoti , e vola : “ Ni ko ni sa vosota e dua na tamata , au na vosoti koya tale ga . 
 Ni’u sa vosota e dua na tamata , au sa vosoti koya dina ; au vakayacora oqo e na vukumuni e na mata i Karisito . 
 Eda sa kila na vei i vadi ca nei Setani , ia me da kua sara ni laivi koya me rawai keda . ” 
 E levu na sala e rawa ni rawai keda kina na Tevoro , ia na cava e tukuna kina o Paula na veivosa oqori ? 
 A vunauci ira na lotu Vakarisito e Korinica o Paula baleta nira vakatara tiko e dua e dukadukali nona ivakarau me lewe tiko ga ni ivavakoso . 
 Oqo e vakamarautaki Setani baleta ni a rogorogo ca na ivavakoso ni a vakatara tiko na veibutakoci se “ dauyalewa ka sega mada ga ni kune ena kedra maliwa na tawa lotu . ” 
 E qai vakasivoi o koya e valavala ca oya . 
 E qai veivutuni na tagane oya . 
 Ke ra sega ni vosoti koya qai vakacurumi koya lesu na ivavakoso , ke a rawai na ivavakoso ena dua tale na sala e vakayagataka na Tevoro . 
 Ena rawai vakacava ? 
 Era na sega ni dauloloma me vakataki Setani . 
 Ke a “ bikai e na rarawa bibi sara ” me sa sega ni via qarava na Kalou o koya e veivutuni oya , era na saumitaro vua na Kalou yalololoma o Jiova o ira na qase ni ivavakoso oya . 
 Ia ena sega ni dua na lotu Vakarisito dina ena vakatotomuri Setani me yaloca , voravora , qai sega ni yalololoma . 
 Taqomaki ena iYaragi e Solia na Kalou 
 Na vala vakacava eda vakayacora , ia e vakatau ena cava na noda qaqa ? 
 Me rawa nida tusaqata na Tevoro , eda na vala vakayalo kei ira na ilala yalo ca . 
 Noda qaqa vei ira na ilala yalo ca oqori ena vakatau ena noda vakayagataka “ nai yaragi kecega ni Kalou . ” 
 E okati ena iyaragi oqo na ‘ isasabai ni lomasereda na ivalavala dodonu . ’ 
 A sega ni talairawarawa vua na Kalou o Tui Saula e Isireli makawa , mani sega ni vukei koya kina na yalo tabu . 
 Ia kevaka eda ivalavala dodonu da qai vakayagataka na iyaragi vakayalo kece , ena taqomaki keda na yalo tabu ni Kalou mai vei Setani kei ira na nona agilosi ca , o ira na timoni . ​ ​ — Vosa Vakaibalebale 18 : 10 . 
 Ena rawa vakacava meda taqomaki tiko ga mai vei ira na ilala yalo ca ? 
 Me rawa nida taqomaki tiko ga mai vei ira na ilala yalo ca , ena vinakati tale ga meda dau wilika da qai vulica wasoma na Vosa ni Kalou , meda vakayagataka vinaka tale ga na ivola e vakarautaka na “ dauniyau yalo dina ka vuku . ” 
 Ena sinai kina na noda vakasama ena veika vakayalo e yaga vei keda , me vaka e kaya o Paula : “ Kemuni na wekaqu , ni tugana e na nomuni vakasama na veika kece ga e vinaka ka dodonu me vakacaucautaki ; ko ya na veika e dina , na veika e vakaturaga , na veika e dodonu , na veika e savasava , na veika e totoka ka dau dokai . ” ​ ​ — Filipai 4 : ​ 8 , VV . 
 Na cava e vukei keda meda kacivaka vinaka na itukutuku vinaka ? 
 E vakarawarawataka o Jiova me ‘ vakaivava na yavada ena cakacaka ni itukutuku vinaka ni veivinakati . ’ 
 Noda dau tiko da qai vakaitavi wasoma ena soqoni vakarisito ena vukei keda ena noda vunautaka na itukutuku vinaka ni Matanitu ni Kalou . 
 Eda marautaka dina na noda dau vukei ira e so tale mera vulica na veika dina me baleta na Kalou ra qai sereki vakayalo tale ga . 
 “ Nai seleiwau ni Yalo Tabu , oqori na vosa ni Kalou , ” e taqomaki keda mai na ivakavuvuli lasu qai “ talaraki kina na bai ni valu kaukauwa . ” 
 Noda vakayagataka vakavuku na Vosa ni Kalou , na iVolatabu , e vukei keda meda vakavuvulitaka na ka dina qai taqomaki keda tale ga mai na nona saga na Tevoro me rawai keda . 
 E rawa vakacava meda “ tu dei rawa ka vorata nai lawaki ni tevoro ” ? 
 E dolava na veivosaki ni noda iyaragi vakayalo o Paula ena nona kaya : “ Dou kaukauwa tiko e na Turaga , kei na kena levu ni nona kaukauwa . 
 Dou vakaiyaragi e nai yaragi kecega ni Kalou mo dou tu dei rawa ka vorata nai lawaki ni tevoro . ” 
 Na vosa vakirisi e vakadewataki tiko oqo me “ dou tu dei ” e dau vakayagataki vua e dua na sotia e yadra tiko . 
 Eda tudei tale ga ena noda vala tiko vakayalo , dina ga ni saga tiko o Setani me lawakitaki keda ena nona via vakacacana na noda duavata , tarova na noda veivakavulici , qai vakaleqa na noda yalodina vua na Kalou . 
 Me yacova oqo e vodi nona sasaga na Tevoro , ena sega ga ni rawata na ka e saga tiko . 
 * 
 Vorata na Tevoro , ena Dro Tani 
 Na cava e dua na sala eda saqata kina na Tevoro ? 
 E rawa nida qaqa ena noda vala vakayalo kei na Tevoro kei ira na nona ilala yalo ca . 
 E sega ni dodonu meda rerevaki Setani , ni vola na tisaipeli o Jemesa : “ Dou vakamalumalumutaki kemudou vua na Kalou . 
 Vorata na tevoro , ena dro tani kina vei kemudou ko koya . ” 
 E dua na sala eda saqati Setani kina kei ira na nona ilala yalo ca oya na noda vakayawaki keda mai vei ira na dauvakatevoro kei na daucakaiba . 
 E vakaraitaka vakamatata na iVolatabu ni sega ni dodonu vei ira na qaravi Jiova mera dau lai raici ira na dau parofisai ena gata , na daurai mata ni kalokalo , dau cakaisausau , kei ira na dau vakatevoro . 
 Kevaka eda ogaoga tiko ga ena cakacaka vakarisito da qai kaukaua vakayalo , eda na sega ni rerevaka na nona via sagai keda e dua na dauvakatevoro . ​ ​ — Tiko Voli mai na Lekutu 23 : 23 ; Vakarua 18 : ​ 10 - ​ 12 ; Aisea 47 : ​ 12 - ​ 15 ; Cakacaka 19 : ​ 18 - ​ 20 . 
 Eda na vorata vakacava na Tevoro ? 
 Eda “ vorata na tevoro ” nida muria na ivakatagedegede kei na ka dina vakaivolatabu da qai tusaqati koya tale ga . 
 E muri Setani na vuravura baleta ni kena kalou . 
 Eda na sega kina ni muria na ka e kilai tani kina o vuravura , na veika me vaka na dokadoka , dau nanumi keda ga , ivalavala vakasisila , itovo voravora , kei na domodomoiyau . 
 Eda kila ni a dro na Tevoro ni saqati koya o Jisu ni vakayagataka na iVolatabu ena gauna e vakatovolei koya kina ena vanualiwa na Tevoro . 
 Ena ‘ dro tani vei keda ’ o Setani kevaka eda vakarorogo tiko ga vei Jiova da qai vakanuinui tiko ga vua ena noda dau masu vua . 
 Ni rau tokoni keda na Kalou o Jiova kei na Luvena lomani , ena sega sara ga ni dua me vakaleqai keda , okati kina o koya na Tevoro ! ​ ​ — Same 91 : ​ 9 - ​ 11 . 
 [ iVakamacala e ra ] 
 Me ikuri ni ivakamacala me baleta na iyaragi vakayalo e solia na Kalou , raica na Watchtower , 15 Me , 1992 , tabana e 21 - ​ 3 . 
 Vakamacalataka Mada 
 • E dodonu beka meda rerevaki Setani na Tevoro ? 
 • Na cava e vakararawataki ira kina na lotu Vakarisito o Setani ? 
 • Na cava meda masuta kina meda vakabulai mai vua “ na vunica ” ? 
 • Eda na qaqa vakacava ena noda vala vakayalo ? 
 [ iYaloyalo ena tabana e 26 ] 
 Era yalodina me yacova nira mate na imuri taumada i Karisito nira sega ni rere 
 [ iYaloyalo ena tabana e 27 ] 
 E sega ni tarova rawa na Tevoro na nodra vakaturi o ira e nanumi ira o Jiova 
 [ iYaloyalo ena tabana e 28 ] 
 O dau masulaka mo vakabulai mai vua “ na vunica ” ? 
 [ iYaloyalo ena tabana e 29 ] 
 O sa vakayagataka tiko “ nai yaragi kecega ni Kalou ” ? 
 Vakatotomuria na Dauvosota i Jiova 
 “ Sa sega ni berabera na Turaga [ o Jiova ] ni vakayacora na nona vosa ni yalayala , . . . sa vosoti keda ga . ” ​ — 2 PITA 3 : 9 . 
 Na isolisoli uasivi cava e via solia vei keda o Jiova ? 
 SA TU vakarau o Jiova me solia vei keda e dua na ka ena sega tale ni dua e rawa ni solia . 
 Oqo e dua na ka e uasivi qai talei , ia e sega ni rawa nida volia se cakacakataka meda rawata . 
 E via solia o koya vei keda na isolisoli ni bula tawamudu ena parataisi e vuravura . 
 Sa na gauna marautaki mada ga ! 
 Sa na oti na veika e dau vakavuna vakalevu na rarawa ​ ​ —⁠ veivala , itovo kaukaua , bula dravudravua , basulawa , tauvimate , kei na mate sara mada ga . 
 Ena qai kunea na tamata na bula vakacegu dina kei na sautu ni sa veiliutaki na Matanitu ni Kalou . 
 Eda diva dina me totolo mai na Parataisi oya ! ​ ​ —⁠ Aisea 9 : ​ 6 , 7 ; Vakatakila 21 : ​ 4 , 5 . 
 Na cava e se sega ni tinia kina o Jiova na veiliutaki i Setani ? 
 E vakanamata tale tu ga o Jiova ena gauna sa na vakataudeitaka kina na Parataisi e vuravura . 
 Ni o koya li e dau vinakata na ivalavala dodonu kei na lewa dodonu ! 
 E sega ni taleitaka vakalailai na kena sa sega ni kauaitaki na nona ivakatagedegede savasava e vuravura ena gauna oqo , beci nona veiliutaki , kei na nodra vakacacani na nona tamata . 
 Ia , e tiko na vuna vinaka e se sega tiko kina ni tinia na veiliutaki i Setani kei ira era tokona . 
 Na vuna oqo e okati kina na vakalewai ni nona veiliutaki cecere . 
 Ena nona waraka o Jiova me qai macala na vakalelewa oqo , sa vakaraitaka tiko kina e dua na itovo vakasakiti e sa kunekunei dredre ena gauna oqo ​ ​ —⁠ na vosota . 
 ( a ) Cava na ibalebale ni vosa vakirisi kei na vosa vakaiperiu e vakadewataki ena iVolatabu me “ vosota ” ? 
 ( b ) Na taro cava eda na dikeva ? 
 E tiko e dua na vosa vakirisi e vakadewataki vakatolu ena New World Translation me “ vosota . ” 
 Na vosa oqo e kena ibalebale taumada na “ yalo balavu ” oya na vuna e dau vakadewataki kina vakalevu me “ vosota vakadede ” qai vakadua na kena vakadewataki me “ yalovosota . ” 
 Na vosa vakirisi kei na vosa vakaiperiu ni “ vosota ” e tiko ruarua kina na vakasama ni kena vakalaivi tiko mada e dua na ka , kei na berabera ni cudru . 
 E yaga vakacava vei keda na vosota i Jiova ? 
 Na cava eda vulica ena vosota i Jiova kei ira nona tamata yalodina ? 
 Eda kila vakacava ni vakaiyalayala na vosota i Jiova ? 
 Meda raica mada . 
 Dikeva Mada na Vosota i Jiova 
 Na cava e vola na yapositolo o Pita me baleta na vosota i Jiova ? 
 E vola na yapositolo o Pita me baleta na vosota i Jiova : “ Kemudou sa lomani , mo dou kakua ni lecava na ka oqo , ni sa tautauvata vua na Turaga e dua na siga kei na yabaki e dua na udolu , kei na yabaki e dua na udolu kei na siga e dua . 
 Sa sega ni berabera na Turaga ni vakayacora na nona vosa ni yalayala , me vaka era sa nanuma na tamata eso sa berabera : sa vosoti keda ga vakadede , ni sa sega ni vinakata me rusa e dua , me yacova ga na veivutuni ko ira kecega na tamata . ” 
 Dikeva e rua na ka eda vulica ena tikinivolatabu oqo me baleta na vosota i Jiova . 
 E raica vakacava o Jiova na gauna , qai cakayaco vakacava oqo ena ka e cakava ? 
 Kena imatai , e duidui sara na nona raica na gauna o Jiova mai vei keda . 
 Vei koya e tawavakaiyalayala na nona bula , na duanaudolu na yabaki e tautauvata ga kei na dua bulu na siga . 
 E sega ni lewai koya na gauna , ia ena gauna vata oya e sega ni berabera ke gadrevi me vakadodonutaka e dua na ka . 
 Ni Kalou vuku o Jiova , e kila na gauna veiganiti duadua me qai yavala kina ena vukudra na nona tamata , qai vosota voli ena nona waraka me yaco mai na gauna oya . 
 O koya gona , meda kua ni nanuma ni sega ni kauaitaka o Jiova na rarawa era sotava na nona tamata . 
 E Kalou “ yalo loloma , ” e vatuka ni loloma . 
 E sega ni dredre vua me vakavinakataka na leqa cava ga ena yaco ena loma ni gauna lekaleka e vakalaiva tiko kina me yaco na veika rarawa . ​ ​ —⁠ Same 37 :⁠ 10 . 
 Na cava meda kua ni nanuma me baleti koya na Kalou , ena vuku ni cava ? 
 E dau sega ni rawarawa meda waraka e dua na ka eda vinakata . 
 Ni so gona e berabera nodra vakayacora na ka era yalataka , e sa dau vakabauti sara nira sa sega ni dina ena nodra yalayala . 
 Ena ka sesewa toka meda nanuma ni vaka tale ga oqo na Kalou ! 
 Kevaka eda taura cala na vosota i Jiova meda kaya ni vakaraitaka oya na nona rui berabera , ena rawarawa sara me yacovi keda na lomalomarua , yalolailai , se da sosovu sara vakayalo . 
 Koya e ca sara , e rawa nira vakacalai keda o ira a sa veivakaroti mada kina o Pita ​ —⁠ o ira na dau veivakalialiai kei ira na sega ni vakabauta . 
 Era dau kaya ena veivakalialiai o ira oqo : “ Evei na vosa ni yalayala ni na lako tale mai ko koya ? 
 ni ra sa moce ga na qase , a sa tu dei tiko vakakina na ka kecega me vaka ni sa buli e nai vakatekivu . ” ​ ​ —⁠ 2 Pita 3 :⁠ 4 . 
 E salavata vakacava na vosota i Jiova kei na nona vinakata mera veivutuni na tamata kece ga ? 
 Na ikarua ni ka eda vulica ena vosa i Pita oya ni o Jiova e vosota voli baleta ni vinakata mera veivutuni na tamata kece ga . 
 O ira ga era lomaqa ra qai sega ni via lako tani mai na sala ca era sa muria tiko ena vakarusai ira o Jiova . 
 Ia , e sega ni taleitaka o Jiova mera mate na tamata ca . 
 E vinakata ga mera veivutuni , ra qai saumaki mai me rawa nira bula tiko ga . 
 Oya sara ga na vuna e vosota voli kina o Jiova ni vinakata me vunautaki na itukutuku vinaka ena veiyasa i vuravura kece me soli kina na galala vei ira na tamata kece ga mera digitaka na bula . 
 E laurai vakacava na vosota ni Kalou ena ka e baleti ira na nona tamata na Isireli ? 
 E laurai tale ga na vosota ni Kalou ena ka e baleti ira na nona tamata na Isireli . 
 Vica vata na senitiuri na nona vosota voli na nodra talaidredre . 
 Ena gusudra na nona parofita , e dau vakavuqa na nona kaya : “ Dou lesu mada mai na nomudoui valavala ca , ka vakabauta na noqu vunau , kei na noqui lesilesi , me vaka na vunau kece ka’u a vakarota vei ira na nomudou qase , ka’u a tukuna talega vei kemudou e na gusudra na noqui talatala na parofita . ” 
 Na cava e qai yaco ? 
 Ka ni rarawa nira “ sega ni vakarorogo . ” ​ ​ —⁠ 2 Tui 17 : ​ 13 , 14 . 
 E tautauvata vakacava na vosota i Jisu kei na vosota i Tamana ? 
 E muri sa qai talai Luvena mai o Jiova vei ira na Jiu . 
 Sega ni oca na Luvena oqo ena nona vakamasuti ira na Jiu mera qarava tale na Kalou ena yalodina . 
 Na vosota i Jisu e ucuya vinaka sara ga na vosota nei Tamana . 
 Ena nona kila vinaka o Jisu ni sa vakarau vakamatei , sa qai kaya ena rarawa : “ Isa ! 
 Jerusalemi , Isa ! 
 Jerusalemi , ko iko sa vakamatei ira na parofita , ka vakaviriki ira sa talai yani vei iko , au a nanuma vakavica me’u vakasoqoni ira vata na nomu gone , me vaka na toa yalewa sa vakasoqoni ira na luvena e ruku ni tabana , ia dou a sega ni vinakata ! ” 
 Na vosa oqo e sega ni vaka na ivosavosa ni dua na turaganilewa e sa vinakata ga me totogitaka e dua , ia e itautau ni vosa ni dua na itokani dau loloma e dau veivosoti . 
 Me vakataki Tamana ga mai lomalagi , o Jisu e vinakati ira ena gauna oya mera veivutuni , me kua kina ni tau vei ira na cudru ni Kalou . 
 E so era a rogoca na ivakasala i Jisu ra mani bula kina ni totogitaki Jerusalemi na Kalou ena 70 S.K . ​ ​ —⁠ Luke 21 : ​ 20 - ​ 22 . 
 E sa mai yaga vakacava vei keda na nona dau vosota na Kalou ? 
 Sega li ni vakadrukai keda na nona dau vosota na Kalou ? 
 Sa torosobu sara nikua na talaidredre ni tamata , ia e solia ga vei keda yadua o Jiova na gauna ​ ​ —⁠ vei ira tale ga e vica vata tale na milioni ​ ​ —⁠ meda vulica kina na veika e baleti koya , da qai ciqoma na inuinui ni bula tawamudu . 
 A vola na yapositolo o Pita vei ira na nona itokani lotu Vakarisito : “ Dou dinata na vosota vakadede ni noda Turaga me ka eda sa bula kina . ” 
 Sega li nida marau ni nona vosota voli o Jiova e sa rawa nida nuitaka tale ga kina na bula tawamudu ? 
 Sega ni vakabekataki nida na via kerei Jiova tale ga me vosoti keda tiko ga nida qaravi koya tiko e veisiga . ​ ​ —⁠ Maciu 6 :⁠ 12 . 
 E uqeti keda vakacava na noda kila na vuna e vosota voli kina o Jiova ? 
 Nida kila na vuna e vosota voli kina o Jiova , ena vukei keda meda vosota tale ga nida waraka tiko na veivakabulai ena kauta mai , eda na sega vakadua ni kaya ni sa berabera na nona vakayacora nona vosa ni yalayala . 
 Nida masulaka tiko vua na Kalou me yaco mai na nona Matanitu , eda sa nuitaki koya tale tiko ga ni kila vinaka na gauna me qai sauma kina noda masu . 
 Kena ikuri , e uqeti tale ga na lomada meda vakatotomuria na vosota i Jiova ena noda veimaliwai kei ira na tacida , vaka kina o ira eda sota ena cakacaka vakavunau . 
 O keda tale ga eda sega ni vinakata me dua e rusa , eda vinakata ga mera veivutuni ra qai mai nuitaka vata kei keda na bula tawamudu . ​ ​ —⁠ 1 Timoci 2 : ​ 3 , 4 . 
 Dikeva na Nodra Dau Vosota na Parofita 
 12 , 13 . 
 Me salavata kei na Jemesa 5 : ​ 10 , e vakaraitaki koya vakacava na parofita o Aisea ni dau vosota ? 
 Noda kila na dau vosota i Jiova ena vukei keda meda vakamareqeta na itovo vakasakiti oqo , da qai saga tale ga me tiki ni noda bula . 
 Nida tamata ivalavala ca , e sega ni ka rawarawa meda dau vosota , ia e rawa nida saga . 
 Era ivakaraitaki vinaka vei keda ena tikina oqo na tamata ni Kalou ena gauna makawa . 
 E vola na tisaipeli o Jemesa : “ Oi kemudou na wekaqu , vakadamurimuri ira na parofita , e na nodra vosota na ka rarawa , kei na nodra dauvosota , era a vosa e na yaca ni Turaga . ” 
 Eda marau , eda yaloqaqa tale ga meda kila ni levu era sa vosota rawa na ka dredre vata ga eda sotava tiko . 
 Dua vei ira oqo na parofita o Aisea . 
 A gadrevi vakalevu vua na vosota ena vuku ni nona ilesilesi . 
 Oya na vuna e tukuna kina vua o Jiova : “ Mo lako , ka kaya vei ira na tamata oqo , Dou na rogoca tiko , ka lecava ga ; ia dou na raica tikoga , ka sega ga ni kunea . 
 Mo vakabibitaka na yalodra na tamata oqo , ka vakadidivarataka na daligadra , ka vakabobotaka na matadra ; de ra rai e matadra , ka rogo e na daligadra , ka kila e na lomadra , ka saumaki mai , ka ra vakabulai . ” 
 E dina nira sega ni via kauai na tamata , a vosota voli ga o Aisea ena nona tukuna na itukutuku ni veivakaroti i Jiova me 46 vakacaca na yabaki ! 
 Ke tiko vei keda na vosota me vakataki Aisea , eda na vunautaka tiko ga na itukutuku vinaka veitalia ke sega ni kauaitaki na noda itukutuku . 
 14 , 15 . 
 Na cava a vukei Jeremaia me vosota rawa kina na veika dredre kei na yalolailai ? 
 Nira vakayacora na nodra itavi na parofita , e levu tale na ka dredre era sotava ; era tini vakacacani sara . 
 A vesu ena ivesu kau o Jeremaia , bala i “ vale ni veivesu , ” biu tale ga ena loma ni dua na ikeli lolobo . 
 A lako yani o Jeremaia me lai vukei ira oqo , ia era qai vakayacora tale mai vua na veika mosimosi . 
 E sega ni lai cudru kina o Jeremaia , e sega tale ga ni via sauma lesu . 
 Vicasagavulu na yabaki na nona vosota voli . 
 A sega ni vagalui Jeremaia na veivakacacani kei na veivakasewasewani , me kua tale ga ni vagalui keda nikua . 
 E macala nida na yalolailai ena so na gauna . 
 A yalolailai tale ga o Jeremaia . 
 E vola o koya : “ Sa yaco na vosa i Jiova me ka ka’u sa rogo ca kina , ka dredrevaki kina e na veisiga . 
 Au a qai kaya , Au na sega ni cavuti koya , se vosa tale e na yacana . ” 
 Na cava e qai yaco ? 
 Sa muduka beka kina o Jeremaia na nona vunau ? 
 E tomana : “ Ia na nona vosa , sa tu e lomaqu me vaka na bukawaqa , sa sogo tu e na suiqu , ia ka’u sa oca ni’u kinoca , ka sega ni’u rawata . ” 
 Eda dikeva rawa e ke ni yali sara ga vei Jeremaia na marau ena gauna e kauaitaka kina vakalevu na nodra veivakasewasewani na lewenivanua . 
 Ia , ni vakasamataka na totoka ni itukutuku me kacivaka kei na kena bibi , e vakila sara ga na marau . 
 E vukei Jeremaia tale ga na nona tiko vata kei koya o Jiova “ me vaka e dua na qaqa rerevaki , ” e vakaukauataki koya me tukuna yani na vosa ni Kalou ena yaloqaqa kei na doudou . ​ ​ —⁠ Jeremaia 20 : ​ 11 . 
 Na cava meda cakava meda marautaka tiko ga kina na noda vunautaka na itukutuku vinaka ? 
 A marautaka beka na parofita o Jeremaia na nona cakacaka ? 
 Me qai sega ! 
 A kaya o koya vei Jiova : “ Sa kune na nomuni vosa , ia ka’u a kania ; ka sa yaco na nomuni vosa me ka ni reki kei na ka ni marau ki na lomaqu : ni ka’u sa vakatokai e na yacamuni , Jiova . ” 
 E marautaka o Jeremaia na itavi dokai e vakacolati vua , oya me matataka na Kalou kei na nona vunautaka na nona vosa . 
 E vu ni marau tale ga vei keda oqori . 
 Kena ikuri , eda marau me vakataki ira ga na agilosi mai lagi , baleta ni levu nikua mai na veiyasa i vuravura era sa ciqoma tiko na itukutuku ni Matanitu ni Kalou , ra veivutuni , ra sa mai muria sara tiko na sala e basika ina bula tawamudu . ​ ​ —⁠ Luke 15 :⁠ 10 . 
 “ Na Dauvosota Nei Jope ” 
 17 , 18 . 
 Vakamacalataka mada na vosota i Jope , na cava sa qai yaco ena vuku ni nona vosota ? 
 Ni tukuni ira oti na parofita era a bula sara e liu vua , sa qai vola na tisaipeli o Jemesa : “ Dou a rogoca na dauvosota nei Jope , dou sa raica talega ni sa tinia vakaevei na Turaga [ o Jiova ] ; ni sa yalovinaka sara na Turaga , ka sa dauloloma . ” 
 Na vosa vakirisi e vakadewataki e ke me “ dauvosota ” e duidui mai na vosa e vakadewataki me “ vosota ” ena tikina e 10 . 
 E vola e dua na vuku me baleta na duidui ni rua na vosa oqo : “ Na vosota e volai e liu e mataqali vosota eda vakaraitaka ni dua e vakacacani keda , na kena e volai e muri e dau vakaraitaki ni sotavi na ituvaki dredre . ” 
 E dua na ituvaki dredre sara a sotava o Jope . 
 E vakarusai na nona iyau , ra mate na luvena , qai mai tauvi koya yani e dua na mate mosimosi sara . 
 Qai kena ikuri na nona beitaki vakailasu ni totogitaki koya na Kalou ni cakava e dua na ka ca . 
 E sega ni galuvaka o Jope na nona rarawa ; a talaucaka ga na lomana , yaco sara me sa vaka e tukuna ni uasivi cake na nona yalododonu mai na yalododonu ni Kalou . 
 Ia , e sega vakadua ni luluqa nona vakabauta kei na nona via qaravi Jiova ena yalodina . 
 A sega ni vosavakacacataka na Kalou me vaka e tukuna o Setani ni na cakava . 
 Na cava e qai yaco ? 
 E “ vakalougatataka vakalevu ko Jiova na veiyabaki i Jope sa muri , ka vakalailai eliu . ” 
 E kauta laivi o Jiova na mate e tauvi Jope voli , vakaruataka na nona iyau , vakalougatataki koya tale ga kei iratou na lewe ni nona vuvale ena bula marau . 
 Kena ikuri , a yaga na vosota voli i Jope kei na nona yalodina tiko ga , baleta ni a vulica kina e levu tale na ka me baleti Jiova . 
 Na cava eda vulica ena vosota i Jope ? 
 Na cava eda vulica ena vosota i Jope ? 
 E rawa nida tauvimate , se sotava e so tale na ka rarawa me vakataki Jope . 
 De dua eda na sega ni kila na vuna e vakatara kina o Jiova meda sotava na veika dredre vaka oqo . 
 Ia , oqo ga e dua na ka eda kila deivaki : Eda na vakalougatataki ke da yalodina tiko ga . 
 Sega ni vakataratutu ni o Jiova ena vakaicovitaki ira dina ga era vakasaqarai koya ena yalogu . 
 E kaya o Jisu : ‘ O koya e vosota me yacova na ivakataotioti ena vakabulai . ’ ​ ​ —⁠ Maciu 10 : 22 ; 24 :⁠ 13 . 
 ‘ Ena Yaco Dina Mai na Siga i Jiova ’ 
 Eda kila vakacava ni na yaco dina mai na siga i Jiova ? 
 E dau vosota o Jiova , ia e Kalou lewadodonu tale ga , ena sega kina ni vosota tiko na ca me tawamudu . 
 E tiko na iyalayala ni nona vosota . 
 E vola o Pita ni a ‘ sega ni vosota tiko ga na vuravura makawa na Kalou . ’ 
 A luvuca na vuravura ena nona kauta mai na waluvu , qai vakabulai Noa kei na nona vuvale . 
 A tauca tale ga o Jiova na itotogi ni koro e rua o Sotoma kei Komora , rau tini dravusa sara ga kina . 
 Na vakatau itotogi vaka oqo e “ i vakaraitaki ni ka e na yaco vei ira na tamata ca e na gauna e muri . ” 
 O koya gona , e matata vakasigalevu ni na ‘ yaco dina mai na siga i Jiova . ’ ​ ​ —⁠ 2 Pita 2 : ​ 5 , 6 , VV ; 3 : ​ 10 . 
 Sala cava e rawa nida vakaraitaka kina na noda vosota , na cava eda na veivosakitaka ena ulutaga e tarava ? 
 Meda vakatotomuria mada ga na dau vosota i Jiova me rawa nida vukei ira kina e so mera veivutuni , mera vakabulai kina . 
 Meda vakatotomuri ira tale mada ga na parofita ena noda tukuna tiko ga ena yalovosota na itukutuku vinaka , dina ni sega ni kauaitaki na noda itukutuku . 
 Kena ikuri , ena vakalougatataki keda o Jiova ke da ucui Jope ena noda vosota na veika dredre da qai yalodina tiko ga . 
 E dodonu meda marautaka na noda cakacaka vakaitalatala nida raica na nona vakalougatataka vakalevu o Jiova na vunautaki ni itukutuku vinaka ena veiyasa i vuravura kece ga . 
 Eda na dikeva oqo ena ulutaga e tarava . 
 O se Nanuma ? 
 • Na cava e vosota voli kina o Jiova ? 
 • Na cava eda vulica ena nodra vosota na parofita ? 
 • E vakaraitaka vakacava o Jope na vosota , cava e yaco kina ? 
 • Eda kila vakacava ni vakaiyalayala na vosota i Jiova ? 
 [ iYaloyalo ena tabana e 18 ] 
 Ucui Tamana vinaka o Jisu ena nona dau vosota 
 [ iYaloyalo ena tabana e 20 ] 
 E vakaicovitaki Jeremaia vakacava o Jiova ena nona vosota ? 
 [ iYaloyalo ena tabana e 21 ] 
 E vakaicovitaki Jope vakacava o Jiova ena nona vosota ? 
 “ Mei Vakadinadina Kina Veivanua Kecega ” 
 “ Dou na qai dautukuni au . . . ka yacova nai yalayala kei vuravura . ” ​ — CAKACAKA 1 : 8 . 
 E vei kei na gauna cava eratou rogoca kina ena imatai ni gauna na tisaipeli na parofisai e volai ena Maciu 24 : 14 ? 
 E KILAI levu na vosa i Jisu e volai ena Maciu 24 : ​ 14 , e levu vei keda e rawa ni cavuqaqataka sara . 
 Ia , oya e dua na parofisai vakasakiti ! 
 Vakasamataka mada na veiciciyaki ni nodratou vakasama na tisaipeli ena imatai ni gauna eratou rogoca kina , oya ena 33 S.K . ! 
 Rauta ni tolu na yabaki nodratou tiko vata voli kei Jisu na tisaipeli , oqo eratou sa tomani koya i Jerusalemi . 
 Ratou sa raica na nona cakamana , ratou rogoca tale ga na nona veivakavulici . 
 Dua na ka nodratou marautaka na ka dina talei e vakavulica vei iratou o Jisu , ia eratou sa kila ni so era na sega ni taleitaka . 
 Vakauasivi ni so na meca i Jisu era vakaitutu lelevu , ra qai dau vosayaco . 
 Na veika dredre cava eratou na sotava na tisaipeli ? 
 Ena Ulunivanua ni Veiolive , eratou vakatudaliga matua e va na tisaipeli ni vakamacalataka tiko o Jisu na veika dredre eratou na sotava . 
 Sa tukuna oti vei iratou ni na vakamatei . 
 Oqo sa mai vakamatatataka ni ratou na sotava e so na veitusaqati ena mosimosi sara . 
 E kaya o koya : “ Era na soli kemudou yani na tamata ki na veivakararawataki ka ra na vakamatei kemudou , dou na cati mai na veivanua e na vuku ni yacaqu . ” 
 Ia , sega ni o koya ga oya . 
 E lewe vuqa era na vakacalai vei ira na parofita vakailasu . 
 E so tale na lotu Vakarisito era na tarabe , era na veibukiveretaki , era na veicati tale ga . 
 Kena ikuri , e “ lewe vuqa ” era na vakalaiva me batabata na nodra lomana na Kalou , kei na nona Vosa . ​ ​ — Maciu 24 : ​ 9 - ​ 12 , VV . 
 Na cava e veivakurabuitaki kina na vosa i Jisu ena Maciu 24 : 14 ? 
 Ni sa vakamacalataka oti o Jisu na veika e rawa ni vakayalolailaitaki iratou na tisaipeli , sa qai tukuna e dua na ka eratou kurabui tale kina . 
 E kaya : “ Ena vunautaki mada e vuravura taucoko nai tukutuku - vinaka oqo kei na matanitu , mei vakadinadina ki na veivanua kecega ; sa na qai yaco emuri nai vakataotioti . ” 
 Io , na cakacaka e tekivuna o Jisu mai Isireli me “ dautukuna na ka dina ” e kena inaki me tete tiko ga me roboti vuravura . 
 E macala ni ratou na kurabui na tisaipeli ena parofisai oqo , ena vakavure vakasama tale ga vei iratou ! 
 Sa na cakacaka vakaitamera mada ga na kena sagai me vunautaki “ e vuravura taucoko ” na itukutuku vinaka , ia me ratou qai vakayacora oqo na tisaipeli me salavata kei na nodratou “ cati mai na veivanua ” kece ga e sa na qai dredre sara . 
 Sa na gadrevi dina ga na kaukaua mana levu me vakayacori rawa kina . 
 Ia , na rawati ni cakacaka vakaitamera oqo ena vakacerecerei kina o Jiova , ena kilai kina na nona kaukaua , nona loloma , yalovinaka , kei na nona dau vosota . 
 Kena ikuri , ena rawa kina vei ira nona tamata mera vakaraitaka na nodra vakabauta kei na nodra yalodina vua na Kalou . 
 A vakacolati vei cei na cakacaka vakavunau , kei na veivakacegui cava a yalataka o Jisu ? 
 E vakamatatataka o Jisu vei iratou nona tisaipeli ni dua na cakacaka bibi e sa vakacolati vei iratou . 
 Ni bera ni lesu i lomalagi , a rairai vei iratou qai kaya : “ Dou na rawata na kaukauwa , ni sa lako mai vei kemudou na Yalo Tabu ; dou na qai dautukuni au mai Jerusalemi , kei Jutia taucoko , kei Samaria , ka yacova nai yalayala kei vuravura . ” 
 E macala ni so tale era na qai tomani iratou na tisaipeli . 
 Ia , ena gauna mada ga oya , eratou se lewe lailai sara . 
 Sega ni vakabekataki ni na vakacegui iratou nodratou kila ni yalo tabu ni Kalou ena vakaukauataki iratou me ratou vakayacora sara vakavinaka na itavi e lesia vei iratou na Kalou ! 
 Na cava era a sega ni kila na tisaipeli me baleta na cakacaka vakavunau ? 
 Eratou kila na tisaipeli ni nodratou itavi me ratou vunautaka na itukutuku vinaka , me ratou qai “ qisi ira me ra . . . tisaipeli na lewe ni veivanua kece ga . ” 
 Ia , eratou sega ni kila se na vakacava na levu ni vunau me ratou cakava , eratou sega tale ga ni kila se na yaco e naica na ivakataotioti . 
 Eda tautauvata tale ga kei iratou ena tikina oqo . 
 Ia , na veika oqo e kila ga o Jiova . 
 Ni sa na vakayacori na vunau ena kena ivakatagedegede e vinakata o koya , sa na qai kauta mai na ivakataotioti ni ituvaki ca kei vuravura oqo . 
 Gauna oya era sa na qai kila kina na lotu Vakarisito ni sa vunautaki na itukutuku vinaka ena kena ivakatagedegede e vinakata o Jiova . 
 De dua era a sega ni tadra na tisaipeli ena imatai ni senitiuri ni vunautaki ni itukutuku vinaka ena yacova na kena ivakatagedegede e sa rawati ena gauna ni ivakataotioti oqo . 
 Vunau kei na Veivakavulici ena iMatai ni Senitiuri 
 Na cava e yaco ena Penitiko ni 33 S.K . , vaka kina ni oti vakalailai oya ? 
 A vuavuaivinaka sara na vunautaki ni itukutuku ni Matanitu ni Kalou kei na veivakavulici ena imatai ni senitiuri . 
 Ena Penitiko ni 33 S.K . , era soqoni vata ena dua na tabavale e cake mai Jerusalemi e rauta ni lewe 120 na tisaipeli . 
 E sobuti ira na yalo tabu ni Kalou , qai dua na ivakamacala momona i Pita me baleta na ibalebale ni cakamana oqo , ra papitaiso sara kina e rauta ni 3,000 ena nodra sa vakabauta na veika era rogoca . 
 Oya se itekitekivu wale ga . 
 Dina nira saga na iliuliu ni lotu mera tarova na vunautaki ni itukutuku vinaka , “ ia na Turaga [ o Jiova e ] sa vakaikuritaka kivei ira nai soqosoqo lewe ni lotu , e na veisiga , na tamata era sa vakabulai tiko . ” 
 Sega ni dede , sa tubu “ na kedrai wiliwili na tagane sa le lima beka na udolu . ” 
 Oti oya , sa sega ni qai cegu na nodra “ vakaikuritaki vakalevu vua na Turaga na tamata eso era vakabauta , era lewe vuqa na tagane kei na yalewa . ” ​ ​ — Cakacaka 2 : ​ 1 - 4 , 8 , 14 , 41 , 47 ; 4 : 4 ; 5 : ​ 14 . 
 Na cava e okati kina me dua na veisau levu na nona tavuki mai o Konilio ? 
 Dua tale na veisau levu e yaco ena yabaki 36 S.K . ​ ​ — nona tavuki kei na nona papitaiso o Konilio , e dua na kai matanitu tani dau rerevaka na Kalou . 
 Ena nona vakamuai Pita o Jiova vua na turaga oqo , a vakaraitaka kina ni nona vakarota o Jisu ‘ mera qisi mera tisaipeli na lewe ni veivanua kece ’ e sega ni yalani ga vei ira na Jiu ena dui vanua era tu kina . 
 Na cava era nanuma ena tikina oqo o ira era veiqaravi tiko ena ivavakoso ? 
 Nira sa kila na yapositolo kei ira na qase e Jutia ni dodonu me kacivaki tale ga na itukutuku vinaka vei ira na veimatanitu era sega ni Jiu , era sa qai vakalagilagia na Kalou . 
 Ia , ena gauna vata oqori , e vuavuaivinaka tale tiko ga na vunautaki ni itukutuku vinaka vei ira na Jiu . 
 Me qai rauta na yabaki 58 S.K . , “ era sa le vica na udolu na Jiu era sa vakabauta , ” me ikuri ni kai matanitu tani era sa tabili tale ga mai . ​ ​ — Cakacaka 21 : 20 . 
 E cakayaco vakacava ena bula ni tamata yadua na itukutuku vinaka ? 
 Nida wilika na tubu ni kedra iwiliwili na lotu Vakarisito ena imatai ni senitiuri , meda nanuma tiko ni oqo e sega ni fika wale ga . 
 Na fika oqo era dusia sara tiko ga na tamata . 
 Kena ibalebale ni itukutuku era rogoca e cakayaco sara ga ena nodra bula . 
 E veisautaki ira ena gauna era ciqoma kina . 
 Era vakasavasavataka nodra dui bula , ra tokara na isulu vou vakayalo , ra qai bucina e dua na veiwekani vinaka kei na Kalou . 
 E vaka tale ga oqori na ka e yaco nikua . 
 O ira kece era ciqoma na itukutuku vinaka e sa rawa nira bula tawamudu . ​ ​ — Joni 3 : ​ 16 . 
 Cakacaka Vata kei na Kalou 
 Na itavi dokai se ilesilesi cava era kila na lotu Vakarisito taumada ni vakacolati vei ira ? 
 Era sega ni kaya na lotu Vakarisito taumada ni nodra kaukaua ga e tubu kina nodra cakacaka . 
 Era kila ni nodra cakacaka vakaitalatala e tokoni ena “ kaukauwa ni Yalo Tabu . ” 
 O Jiova ga a vakavuna na tubu vakayalo . 
 Ia ena gauna vata oqori , era kila ni ka dokai , e nodra itavi tale ga mera “ daucakacaka vata kei koya na Kalou . ” 
 O koya gona , me salavata kei na veivakamasuti i Jisu , era a gumatua sara ena cakacaka e lesi vei ira . ​ ​ — Luke 13 : 24 . 
 Era saga vakacava e so na lotu Vakarisito taumada mera vunau ena veivanua kece ga ? 
 Ni “ nodrai apositolo na veimatanitu tani , ” a lakova o Paula e vica vata na udolu na kilomita e vanua , vaka kina e wasawasa , e tauyavutaka e levu na ivavakoso ena vanua o Esia kei Kirisi era qali vakaroma . 
 E gole tale ga i Roma , vakabauti ni yaco sara i Sipeni . 
 Ia , ni lesi na yapositolo o Pita me “ vunautaka nai tukutuku - vinaka vei ira . . . sa cili , ” a gole o koya ina yasana tale kadua me lai veiqaravi i Papiloni , e dua na vanua e kaukaua sara kina na vakabauta vakajiu ena gauna oya . 
 O ira era oga vakalevu ena cakacaka ni Turaga ena gauna oya era wili kina na yalewa me vakataki Taraifina kei Taraifosa . 
 E dua tale ga na yalewa , o Perisi , e tukuni ni “ daucakacaka vakalevu e na veika ni Turaga . ” ​ ​ — Roma 16 : 12 . 
 E vakalougatataka vakacava o Jiova na nodrau cakacaka vagumatua na tisaipeli ? 
 O Jiova e vakalougatataki ira vakalevu na dau cakacaka gugumatua oqori kei na levu tale era vakaraitaka na gugumatua vaka oya . 
 Se bera ni yacova e 30 na yabaki mai na gauna e yalataka kina o Jisu ni na vunautaki na itukutuku vinaka ina veivanua kece ga , sa vola o Paula ni sa ‘ vunautaki na itukutuku vinaka vei ira na tamata kece ga e ruku i lomalagi . ’ 
 E qai yaco beka ena gauna oya na ivakataotioti ? 
 Rawa nida kaya ni a yaco vaka kina . 
 A yaco na ivakataotioti ena ivakarau ni veika vakajiu ena yabaki 70 S.K . ni tadu mai na mataivalu ni Roma qai vakarusai Jerusalemi kei na kena valenisoro . 
 Ia , sa nakita oti o Jiova me na vakayacori e dua na cakacaka vakavunau vakaitamera ni bera ni kauta mai na ivakataotioti ena ituvaki ca kei vuravura oqo , e liutaka tu o Setani . 
 Vunau kei na Veivakavulici Nikua 
 Era taura vakacava na Gonevuli ni iVolatabu na ilesilesi ni vunau ? 
 Ena icavacava ni ika19 ni senitiuri , ni oti e dua na gauna balavu ni vukitani , sa qai vakadeitaki tale na sokalou savasava . 
 Era kila vinaka na Gonevuli ni iVolatabu , na yaca era kilai kina ena gauna oya na iVakadinadina i Jiova , ni sa nodra ilesilesi mera vunau ra qai veivakavulici me yacova na iyalayala kei vuravura . 
 Me qai yacova na yabaki 1914 , e rauta ni lewe 5,100 era vakaitavi ena vunautaki ni itukutuku vinaka , qai vakayacori voli na vunau ena gauna oya ena rauta ni 68 na matanitu . 
 Ia , era a sega ni kila taucoko sara na Gonevuli ni iVolatabu na ibalebale ni Maciu 24 : 14 . 
 Me qai yacova na icavacava ni ika19 ni senitiuri , e levu na tabana ni tabaivola era sa vakadewataka na iVolatabu e lewena tiko na kosipeli se itukutuku vinaka ena levu sara na vosa , qai veisoliyaki yani ena veiyasa i vuravura . 
 Sagavulu gona na yabaki na nodra sa nanuma na Gonevuli ni iVolatabu ni sa vunautaki oti na itukutuku vinaka ena veivanua kece ga . 
 13 , 14 . 
 Na cava e sa qai vakamatatataki me baleta na loma ni Kalou kei na nona inaki ena dua Na Vale ni Vakatawa ni 1928 ? 
 Toso na gauna sa qai vakamatatataka o Jiova vei ira na nona tamata na veika e vauca na lomana kei na nona inaki . 
 E kaya Na Vale ni Vakatawa ni 1 Tiseba , 1928 : “ Sa rawa beka nida kaya ni veisoliyaki ni iVolatabu e sa vakayacori kina na vunautaki ni itukutuku vinaka ni Matanitu ni Kalou a parofisaitaki ? 
 Sega sara ga ! 
 E dina ni sa veisoliyaki vakalevu na iVolatabu , e se gadrevi vei ira na ilawalawa ivakadinadina lailai mera tabaka e so na ivola e vakamacalataki kina na [ inaki ni ] Kalou , mera sikova tale ga na veivale era sa biu kina na iVolatabu . 
 Ke sega , ena sega ni matata vei ira na lewenivanua ni sa tauyavutaki na matanitu vakamesaia ena noda gauna . ” 
 E tomana na itabataba ni Vale ni Vakatawa oya : “ Ena 1920 , . . . era sa qai kila vinaka na Gonevuli ni iVolatabu na veika e baleta na parofisai ni noda Turaga e volai ena Maciu 24 : 14 . 
 Era sa qai kila ni ‘ kosipeli ’ me na vunautaki ena veivanua kece ga me ivakadinadina , e sega ni kosipeli ni dua na matanitu me na qai yaco mai , ia e kosipeli ni matanitu e sa lewai vuravura sara tiko ga , qai kena Tui na Mesaia . ” 
 Me tekivu mai na veiyabaki ni 1920 me yacova mai oqo , sa vakacava na rabailevu ni cakacaka vakavunau ? 
 Na “ ilawalawa ivakadinadina lailai ” ena veiyabaki ni 1920 vakacaca a sega ni qai lewe vica wale tiko ga . 
 Ni oti e vica tale na yabaki , sa vakatakilai ni “ dua nai soqosoqo levu ” ni ‘ so tale na sipi , ’ ena tomani ira na ilawalawa lailai oqo , sa ra tekivu kumuni tale ga mai . 
 Nikua , era lewe 6,613,829 era sa vunautaka tiko na itukutuku vinaka ena 235 na vanua . 
 E vakasakiti dina na kena sa yaco na ka a parofisaitaki ! 
 Se sega vakadua ni vaka oqo na rabailevu ni kena vunautaki ‘ na itukutuku vinaka ni Matanitu ni Kalou . ’ 
 Se sega vakadua tale ga ni vaka oqo na levu ni tamata e vuravura era yalodina ena nodra qaravi Jiova . 
 Na cava e sa rawati ena yabaki vakacakacaka sa oti ? 
 ( Raica na chart ena tabana e 27 - ​ 30 . ) 
 Era ogaoga vakalevu sara na ilawalawa iVakadinadina levu oqo ena yabaki vakacakacaka sa oti , 2005 . 
 Era vakayagataka e sivia ni duanabilioni na aua ena nodra vunautaka na itukutuku vinaka ena 235 na vanua . 
 Vakayacori e vica vata na milioni na veisikovi lesu , kei na vica na milioni na vuli iVolatabu . 
 Era vakayacora na cakacaka oqo na iVakadinadina i Jiova ena nodra solia wale nodra gauna kei na nodra iyau mera wasea yani kina vei ira e so tale na itukutuku vinaka . 
 E vakayagataka o Jiova na yalona tabu me vakaukauataki ira kina nona tamata ena nodra vakayacora na lomana . ​ ​ — Sakaraia 4 : 6 . 
 Gumatua ena Vunau kei na Veivakavulici 
 Na cava era sa cakava tiko nikua na tamata i Jiova ena vuku ni vosa i Jisu me baleta na vunautaki ni itukutuku vinaka ? 
 Sa oti oqo e voleka ni 2,000 na yabaki mai na gauna e tukuna kina o Jisu ni na vunautaki na itukutuku vinaka , ia era se yalogu ga na tamata ni Kalou ena nodra vakayacora na cakacaka oqo . 
 Eda kila ni noda sega ni vakacauoca ena noda cakava tiko ga na ka e vinaka eda sa vakatotomuria tiko kina na loloma i Jiova , nona yalovinaka , kei na nona dauvosota . 
 Eda ucui koya ena noda sega ni vinakata me dua e rusa , ia mera veivutuni na tamata kece ga , ra veivinakati tale ga kei Jiova . 
 Era gumatua tiko ga na iVakadinadina i Jiova ena nodra tukuna yani na itukutuku vinaka me yacova na iyalayala kei vuravura ena veivuke ni yalo tabu i Jiova . 
 Sa mai yaco kina mera ciqoma na ka dina o ira mai na veivanua kece ga , ra veisautaka sara nodra bula me salavata kei na veidusimaki vakayalololoma i Jiova . 
 Dikeva mada oqo e vica na kena ivakaraitaki . 
 18 , 19 . iTalanoa kei cei o rawa ni tukuna me baleta na ciqomi ni itukutuku vinaka ? 
 E dauteitei o Charles , e dua na turaga mai na ra kei Kenya . 
 Ena 1998 , e volitaka o koya e sivia ni 8,000 na kilokaramu na draunitavako , mani soli vua na icovi ni Dautei Tavako Gugumatua Duadua . 
 A tekivu vuli iVolatabu ena gauna oya . 
 Sega ni dede sa raica o koya ni dua e vakaitavi ena caka ni tavako e sa beca tiko na ivakasala i Jisu , oya meda lomani ira na wekada . 
 E raica rawa ni icovi ni dauteitei e soli vua e sa rawa ni tukuni ni icovi tale ga ni dauveivakamatei . 
 Sa qai vakamatea o Charles na nona loga tavako ena nona vana ena poisoni . 
 E toso vinaka nona vuli me yacova nona yalayala kei na papitaiso , nikua e sa painia tudei , e dauveiqaravi tale ga ni ivavakoso . 
 Eda sega ni vakabekataka ni cakacaka vakavunau e sa vakayacori tiko nikua e veiyasa i vuravura e sala sara ga e sa yavalata tiko kina o Jiova na veimatanitu , sa ra lako tiko mai kina ena nona isoqosoqo na veika domoni . 
 E vakaitikotiko mai Potukali o Pedro , a curu ina vuli bete ni se qai yabaki 13 . 
 A nona isausau me vakaitavi ena kaulotu , me veivakavulici tale ga ena iVolatabu . 
 Sega ni dede sa biuta na vuli bete baleta ni tutu yadua qai taurivaki na iVolatabu ena nodra vuli . 
 Ni oti e ono tale na yabaki , sa lai curu sara o koya ena vuli saikoloji , se vulici ni veika me baleta na vakasama kei na loma ni tamata , ena univesiti e Lisbon . 
 A lai vakaitikotiko vei tinana lailai ena gauna ni vuli , ia ni iVakadinadina i Jiova o tinana lailai , a vakauqeti koya me vulica na iVolatabu . 
 Ena gauna oya , sa sega ni vakadeitaka o Pedro se bula dina tiko na Kalou se sega , sega tale ga ni vakatulewataka rawa se me vulica na iVolatabu se sega . 
 Mani vakaraitaka vua na nona parofesa ni saikoloji na nona lomalomarua . 
 E qai tukuna vua na parofesa ni ivakavuvuli ni saikoloji e kaya ni o ira era sega ni dau vakatulewa rawa era sa vakarusai ira tiko ga vakataki ira . 
 E kea sara ga sa vakadeitaka kina o Pedro me sa na vuli iVolatabu . 
 E qai papitaiso o Pedro ena dua na gauna wale tiko ga oqo , nikua e sa veivakavulici sara tiko ga ena iVolatabu . 
 Na cava meda marau kina ena rabailevu ni kena sa vakayacori nikua na vunau kei na veivakavulici ? 
 Eda sega ni kila se na vakacava na levu ni vunau meda vakayacora ina veimatanitu , eda sega tale ga ni kila na siga kei na aua ena yaco kina na ivakataotioti . 
 Eda kila ga ni sa voleka . 
 Eda marau meda kila ni vunautaki ni itukutuku vinaka ena kena ivakatagedegede vakaitamera sa yaco tu nikua e dua ga vei ira na ivakatakilakila ni sa voleka sara na gauna me mai sosomitaki ira kina na veimatanitu vakatamata na Matanitu ni Kalou . 
 Ni toso tiko na yabaki , e vica vata na milioni e sa soli vei ira na gauna mera rogoca na itukutuku vinaka , oqo e vakalagilagi kina na Kalou o Jiova . 
 Me noda inaki dei mada ga meda yalodina tiko ga vata kei ira na tacida e vuravura raraba , da qai ogaoga tiko ga ena vunau kei na veivakavulici ena veivanua kece ga . 
 Ena noda vakayacora oqo , eda na bula kina o keda kei ira era rogoci keda . ​ ​ — 1 Timoci 4 : ​ 16 . 
 O se Nanuma ? 
 • Na cava e vakasakiti kina na parofisai e volai ena Maciu 24 : 14 ? 
 • Na sasaga cava soti era vakayacora na lotu Vakarisito taumada ena cakacaka vakavunau , e qai vakacava na vua ni nodra sasaga ? 
 • Era mai kila vakacava na Gonevuli ni iVolatabu na kena bibi vei ira mera vunau ina veivanua kece ga ? 
 • Ni o dikeva na cakacaka ni iVakadinadina i Jiova ena yabaki sa oti , na cava e vakasakiti vei iko ? 
 [ Chart ena tabana e 27 - 30 ] 
 2005 RIPOTE NI YABAKI VAKACAKACAKA NI IVAKADINADINA I JIOVA E VURAVURA 
 ( Raica na bound volume ) 
 [ Mape / iYaloyalo ena tabana e 25 ] 
 E lakova o Paula e vica vata na udolu na kilomita e vanua kei na wasawasa me vunautaka kina na itukutuku vinaka 
 [ iYaloyalo ena tabana e 24 ] 
 A vakamuai Pita o Jiova me lai vunau vei Konilio kei na nona vuvale 
 iTuvatuva Maqosa ni Kalou me Vakayacori Kina Nona iNaki 
 “ Sa cakava [ “ vakamaqosa , ” NW ] na ka kecega [ na Kalou ] me vaka na nona lewa . ” ​ — EFESO 1 : ​ 11 . 
 Na cava era na soqoni vata kece kina na ivavakoso ni iVakadinadina i Jiova ena 12 Epereli , 2006 ? 
 ENA yakavi ni Vukelulu , 12 Epereli , 2006 , era na soqoni vata kina e rauta ni 16 na milioni mera vakananuma na iVakayakavi ni Turaga . 
 Ena vanua kece e vakayacori kina na soqoni oqo , ena vakarautaki e dua na teveli me biu kina na madrai sega ni vakaleveni e vakatakarakarataka na yago i Karisito , kei na waini damudamu e vakatakarakarataka na nona dra a vakadavei . 
 Ni vakarau cava na vunau e vakamacalataki kina na ibalebale ni iVakananumi ni mate i Jisu , sa na qai veisoliyaki na ivakatakarakara oqo ​ — na madrai kei na waini ​ — vei ira kece era tiko . 
 Ena vica ga na ivavakoso ni iVakadinadina i Jiova , ena dua beka se vica wale ena vakayagataka na madrai kei na waini . 
 Ia , ena levu ga na vanua , e sega ni dua ena vakayagataka . 
 Na cava era vakayagataka ga kina na madrai kei na waini e vica wale na lotu Vakarisito , o ira era nuitaka mera lai bula i lomalagi , ra qai sega ni vakayagataka na iwiliwili levu era nuitaka mera bula tawamudu ena dela i vuravura ? 
 2 , 3 . ( a ) E bulibuli vakacava o Jiova me salavata kei na nona inaki ? 
 ( b ) iNaki cava a bulia kina o Jiova na vuravura kei na kawatamata ? 
 E dau vakainaki na ka e cakava o Jiova . 
 Ena nona vakayacora nona inaki , e ‘ cakava vakamaqosa na ka kece ga me vaka na nona lewa . ’ 
 Taumada , a bulia na luvena e dua bauga sa vakatubura . 
 Sa qai vakayagataki Luvena o Jiova ena buli ni dua na vuvale era lewena na luvena vakayalo , tarava oya na buli ni veika e rairai , wili kina na vuravura kei na tamata . ​ ​ — Jope 38 : ​ 4 , 7 ; Same 103 : ​ 19 - ​ 21 ; Joni 1 : ​ 2 , 3 ; Kolosa 1 : ​ 15 , 16 . 
 Era vakavulica e so na lotu ni Veivanua Vakarisito ni Kalou e bulia na vuravura me vanua ni nona vakatovotovo . 
 Me vakatovolei keda kina na tamata , o koya ga e yalodina sa na lai tomani ira sara na agilosi i lomalagi . 
 Ia , sega ni o koya oya na inaki i Jiova . 
 E bulia na vuravura na Kalou ena dua na inaki dei , “ me tawa . ” 
 A bulia na vuravura na Kalou me baleta na tamata , na tamata me baleta na vuravura . 
 A nona inaki me parataisi na vuravura taucoko , ra qai tawana na tamata talairawarawa , ra teivaka tale ga . 
 A sega vakadua ni tukuna vei rau na imatai ni veiwatini ni rau na qai lai bula i lomalagi . ​ ​ — Vakatekivu 1 : ​ 26 - ​ 28 ; 2 : ​ 7 , 8 , 15 . 
 Saqati na iNaki i Jiova 
 E tekivu vakalewai vakacava mai na itekitekivu ni bula ni kawatamata na ivakarau ni veiliutaki i Jiova ? 
 E vukitani e dua na luve vakayalo ni Kalou qai saga me vakaseva na inaki i Jiova , ena sala oqo e sa vakayagataka kina vakatani na galala a solia vua na Kalou . 
 E mai vakaleqa o koya na bula veimaliwai vinaka era vakila o ira era marautaka na nodra vakamalumalumutaki ira ena veiliutaki i Jiova . 
 E liutaki rau na imatai ni veiwatini o Setani me rau kua ni vakarorogo vua na Kalou . 
 E sega ni bolea o koya na kaukaua i Jiova , e vakalewa ga na ivakarau ni nona veiliutaki , kena ibalebale e nona ile tiko ni sega ni dodonu me liutaka na tamata na Kalou . 
 O koya gona , sa tekivu basika e vuravura ena itekitekivu sara ga ni bula ni kawatamata na kena vakalewai na veiliutaki cecere i Jiova . 
 Na cava e dua tale na vakalelewa i Setani , o cei e okati ena vakalelewa oqo ? 
 E salavata mai kei na vakalewai ni veiliutaki cecere i Jiova e dua tale na vakalelewa i Setani , e yaco na vakalelewa oqo ena gauna i Jope . 
 E vakalewa o Setani na nodra inaki na ibulibuli i Jiova ena nodra vakamalumalumutaki ira , kei na nodra talairawarawa vua na Kalou . 
 Vaka e kaya tiko o Setani nira vakamalumalumu tiko na tamata vua na Kalou baleta ga nira rawaka tiko mai vua , ke ra vakatovolei era na vakanadakuya na Kalou . 
 E dina ni oqo na nona vakalelewa vua na tamata , ia era okati tale ga kina na luve vakayalo ni Kalou , wili sara mada ga kina o koya na Luve ni Kalou e duabau ga a vakatuburi . 
 E vakaraitaka vakacava o Jiova na nona dina tiko ena nona inaki kei na yacana ? 
 Ena nona dina tiko o Jiova ena nona inaki kei na ibalebale ni yacana , e vakayacora kina na cakacaka ni Parofita kei na iVakabula . 
 * E kaya vei Setani : “ Ka’u na vakaveimecakitaki kemudrau kei na yalewa , kei na nomu kawa kei na nona kawa ; ena butuqaqia na ulumu ko koya , ia ko na qaqia na bukubukuni - yavana . ” 
 Ena taurivaka o Jiova na Kawa ni “ yalewa ” e vaka voli na watina , se nona isoqosoqo vakalomalagi , me sauma kina na vakalelewa i Setani , me vakarautaka tale ga vei ira na kawa i Atama na inuinui ni veisereki kei na veivakabulai . ​ ​ — Roma 5 : ​ 21 ; Kalatia 4 : ​ 26 , 31 . 
 ‘ Na iNaki Vuni ni Kalou ’ 
 Na cava a vakatakila na Kalou me baleta na nona inaki ena veika a cavuta na yapositolo o Paula ? 
 Ena nona ivola vei ira na lotu Vakarisito mai Efeso , e vakamacalataka vakavinaka kina na yapositolo o Paula na ituvatuva maqosa e taurivaka o Jiova me vakayacori kina nona inaki . 
 E vola o Paula : “ Sa vakatakila vei keda na nona lewa sa vuni tu , me vaka na ka e vinaka vua , ka sa nakita vakai koya ga : me yaco kina na ka sa lewa [ se “ tuvanaka vakamaqosa , ” NW ] ko koya ni sa oti kecega na gauna sa lokuci me soqona vata na ka kecega vei Karisito , na veika mai lomalagi , kei na veika e vuravura . ” 
 Na inaki lagilagi ni Kalou o Jiova oya me soqoni ira se vakaduavatataki ira na nona ibulibuli mai lomalagi kei vuravura , o ira era marautaka mera vakamalumalumutaki ira ena nona veiliutaki cecere . 
 Sa na qai vakalagilagi na yaca i Jiova , vakavotui na lasulasu i Setani , vakayacori tale ga na loma ni Kalou “ e vuravura me vaka sa caka mai lomalagi . ” ​ ​ — Maciu 6 : ​ 10 . 
 Na cava na ibalebale ni vosa e vakadewataki tiko oqo me ‘ ituvatuva maqosa ’ ? 
 Ena qai vakarautaka o Jiova e dua na ‘ ituvatuva maqosa ’ me vakavatukanataka kina na “ ka e vinaka vua , ” se lomana . 
 E vakayagataka e ke o Paula e dua na vosa e dau vakaibalebaletaki vakalevu ena “ ituvatuva ni kena qaravi na veika vakavuvale . ” 
 E sega ni vakaibalebaletaki ena dua na matanitu , me vaka beka na Matanitu Vakamesaia , ia e vakaibalebaletaki ena ituvatuva ni kena qaravi se cicivaki e dua na ka . 
 * Na sala vakatubuqoroqoro ena vakarautaka na Kalou me vakayacori kina na nona inaki e okati me dua na ‘ ka vuni . ’ 
 Na ‘ ka vuni ’ oqo ena qai vakatakilai tiko vakamalua ni toso na gauna . ​ ​ — Efeso 1 : ​ 10 ; 3 : ​ 9 , ivakamacala e ra ni NW . 
 E vakatakila tiko vakamalua vakacava o Jiova na ka vuni me baleta na nona inaki ? 
 E taurivaka o Jiova e vica toka na veiyalayalati me vakatakila kina vakamalua na sala ena vakayacora kina na ka a yalataka mai Iteni me baleta na Kawa . 
 E vakatakila ena nona veiyalayalati kei Eparama ni na basika e vuravura na Kawa yalataki mai na vuvale i Eparama , me ra qai vakalougatataki tale ga kina na “ veimatanitu kecega e vuravura . ” 
 E macala tale ga mai na veiyalayalati oya ni kawa e sega ni vakaibalebaletaki ga vakatabakidua vua e dua . 
 E macala mai na veiyalayalati ni Lawa e vakayacora na Kalou kei ira na Isireli ni inaki i Jiova me vakarautaka e dua na “ matanitu bete . ” 
 Nona veiyalayalati kei Tevita e dusia ni o koya na Kawa ena veiliutaki ena dua na Matanitu e sega ni oti rawa . 
 Ni sa vakamuai ira rawa na Jiu vua na Mesaia na veiyalayalati ni Lawa , sa qai vakaraitaka o Jiova e so tale na ka e baleta na vakayacori ni nona inaki . 
 O ira mera na lai veitomani kei Karisito mera kawa vata kei koya era na lewe ni “ matanitu bete ” a parofisaitaki , era na okati tale ga ina dua na “ veiyalayalati vou ” mera wili kina mera “ Isireli ” vakayalo . ​ ​ — Jeremaia 31 : ​ 31 - ​ 34 ; Iperiu 8 : ​ 7 - 9 . 
 * 
 10 , 11 . ( a ) E vakatakilai koya vakacava na Kawa yalataki o Jiova ? 
 ( b ) Na cava e mai bula kina e vuravura na Luve ni Kalou e duabau ga e vakatuburi ? 
 Sa qai yaco na gauna me basika kina e vuravura na Kawa yalataki me salavata kei na ituvatuva maqosa ni Kalou me vakayacori kina nona inaki . 
 O Jiova e talai Keperieli na agilosi me mai tukuna vei Meri ni na vakasucuma e dua na gonetagane , ena vakatokai o Jisu . 
 E kaya vei Meri na agilosi : “ Ena levu ko koya , ka na vakatokai na Luve i Koya sa cecere sara ; ia na Turaga na Kalou [ “ o Jiova , ” NW ] ena solia vua nai tikotiko vakaturaga nei tamana ko Tevita : ia ena lewa ko koya na mataqali i Jekope ka sega ni mudu ; ena sega talega ni oti na nona matanitu . ” 
 O koya gona , sa qai matata vakasigalevu se o cei na Kawa yalataki . ​ ​ — Kalatia 3 : ​ 16 ; 4 : 4 . 
 E inaki i Jiova me lako mai vuravura na Luvena e duabau ga e vakatubura , me qai mai vakatovolei ena kena iyacoyaco sara i cake . 
 Na dina se lasu ni vakalelewa i Setani e sa na vakatau sara ga ena ivakarau ni bula ena vakaraitaka o Jisu . 
 Ena yalodina tiko beka ga vei Tamana ? 
 Oqo e tiki ni ka vuni . 
 E muri , sa qai vakamacalataka na yapositolo o Paula na itavi i Jisu : “ Sa levu ka sega ni veiletitaki rawa na ka vuni ni noda lotu : O koya sa vakaraitaki koya e na yago vakatamata , sa vakadinadinataka e na Yalo Tabu , ka laurai mai vei ira na agilosi . 
 Sa vunautaki ko koya vei ira na veimatanitu , ka sa vakabauti e vuravura taucoko , ia sa qai kau cake e na lagilagi ki lomalagi . ” 
 Na yalodina i Jisu me yacova nona mate e sogota sara ga na gusu i Setani , e vakalasuya vakadua na nona vakalelewa . 
 Ia , se vo me vakatakilai e so tale na ka e vauca na ka vuni ni Kalou . 
 “ Ka Vuni ni Matanitu ni Kalou ” 
 12 , 13 . ( a ) Na cava e dua na tiki ni “ ka vuni ni matanitu ni Kalou ” ? 
 ( b ) Na cava e okati ena nona digia o Jiova e dua na iwiliwili lailai mera lako i lomalagi ? 
 Ena dua na ilakolako ni vunau i Jisu i Kalili , e vakaraitaka kina ni ka vuni ni Kalou e tiko na kena isema voleka sara kei na nona Matanitu Vakamesaia . 
 E tukuna o koya vei iratou na nona tisaipeli : “ Sa soli vei kemudou mo dou kila na veika vuni ni matanitu vakalomalagi [ “ matanitu ni Kalou , ” Marika 4 : ​ 11 ] . ” 
 E dua na tiki ni ka vuni oya na nona digitaka o Jiova e dua na “ qele - ni - sipi lailai ” e lewena e 144,000 na tamata mera wili mera kawa vata kei Luvena , ena nodra veiliutaki vata kei koya mai lomalagi . ​ ​ — Luke 12 : 32 ; Vakatakila 14 : ​ 1 , 4 . 
 A buli na tamata me bula ga e vuravura , o koya gona , e ganita me vakarautaka o Jiova e so mera “ buli vou ” me rawa kina nira lako i lomalagi . 
 E vola o Pita , e dua e digitaki me vakaivotavota ena bula totoka oqo : “ Me da ia na vakavinavinaka vua na Kalou na Tama ni noda Turaga ko Jisu Karisito ! 
 Sa vakasucumi keda vou ko koya e na vuku ni nona loloma levu , me noda kina na i nuinui bula , e na nona vakaturi Jisu Karisito cake tale mai na mate ; ka me noda tale ga na i votavota sa sega ni rusa rawa , sa sega ni dukadukali ka sega ni malai rawa , sa maroroi tiko mai lomalagi e na vukumuni . ” ​ ​ — 1 Pita 1 : ​ 3 , 4 , VV . 
 ( a ) Era okati vakacava na sega ni Jiu ena “ ka vuni ni matanitu ni Kalou ” ? 
 ( b ) Eda kila rawa vakacava “ na veika titobu ni Kalou ” ? 
 E dua tale na tiki ni ka vuni ni Kalou e vauca na nona Matanitu oya na nodra na okati tale ga na sega ni Jiu ena iwiliwili lailai mera na lai veiliutaki vata kei Karisito i lomalagi . 
 E vakamacalataka o Paula na tiki ni ‘ ituvatuva maqosa ’ oqo i Jiova me vakayacori kina nona inaki , ena nona kaya : “ [ Na ka vuni ] oqori sa sega ni vakatakilai vei ira na tamata e na gauna sa oti , me vaka sa qai vakatakilai e na Yalo Tabu vei ira na nonai apositolo yalosavasava kei na nona parofita ; ni ra sai taukei vata na veimatanitu tani , ka sa mataveiwekani vata , ka sa rawata vata talega na ka sa yalataka ko koya , e na vuku i Karisito , me vaka nai tukutuku - vinaka . ” 
 E vakatakila na Kalou na tiki ni ka vuni oqo vei ira na “ nonai apositolo yalosavasava . ” 
 Ke a sega tale ga na veivuke ni yalo tabu ni Kalou ena gauna oqo , ke a sega nida kila rawa “ na veika titobu ni Kalou . ” ​ ​ — 1 Korinica 2 : ​ 10 ; 4 : 1 ; Kolosa 1 : ​ 26 , 27 . 
 15 , 16 . 
 Na cava e digia kina o Jiova e so mai vuravura mera lai veiliutaki vata kei Karisito ? 
 Na “ lewe 144,000 ” e laurai nira tu vata kei “ na Lami ” ena Ulunivanua o Saioni mai lomalagi e tukuni nira “ voli oti mai vuravura , ” “ era sa voli mai vei ira na tamata me ra i sevu vua na Kalou kei na Lami , ” o Jisu Karisito . 
 E digia o Jiova na imatai ni luvena vakayalo mai lomalagi me uto se tiki bibi sara ga ni kawa a yalataki mai Iteni , ia na cava e digia kina e so mai vuravura mera lai veiliutaki vata kei Karisito ? 
 E kaya na yapositolo o Paula ni iwiliwili lailai oqo e kacivi ‘ me vaka sa nakita [ na Kalou o Jiova ] , ’ “ me vaka na nona lewa vakayalovinaka . ” ​ ​ — Roma 8 : ​ 17 , 28 - ​ 30 ; Efeso 1 : ​ 5 , 11 ; 2 Timoci 1 : 9 . 
 Na inaki i Jiova me vakalagilagia na yacana tabu , me vakadinadinataka tale ga na dodonu ni nona veiliutaki . 
 Ena nona raiyawa kei na nona dau tuva vakamaqosa na ka , e tala mai kina e vuravura na Luvena ulumatua . 
 E mai vakatovolei sara ga e vuravura na Luvena oqo me yacova nona mate . 
 Kena ikuri , e lewa o Jiova mera okati ena Matanitu Vakamesaia i Luvena e so tale era tutaka na nona veiliutaki cecere me yacova nodra mate . ​ ​ — Efeso 1 : ​ 8 - ​ 12 ; Vakatakila 2 : ​ 10 , 11 . 
 Na cava eda marau kina ni o Karisito kei ira era na veiliutaki vata kei koya era a bula tu vakatamata ena dua na gauna ? 
 E vakaraitaka o Jiova na levu ni nona lomani ira na kawa i Atama ena nona talai Luvena me mai bula e vuravura kei na nona digia e so na tamata mera lai veiliutaki vata kei Luvena ena Matanitu vakalomalagi . 
 Ena yaga vakacava oqo vei ira era a yalodina tu ga vei Jiova me tekivu mai vei Epeli ? 
 E vesuki tu na tamata ena ivalavala ca kei na mate ena gauna e sucu mai kina , o koya gona ena gadrevi me sereki vakayago , vakayalo tale ga me salavata kei na inaki taumada ni Kalou vua na kawatamata . 
 Ena veivakacegui gona vei ira kece era vakanuinui mera bula tawamudu e vuravura mera kila ni nodra Tui ena lomani ira , ena kauaitaki ira tale ga me vaka ga na nona dau kauaitaki ira nona tisaipeli ena gauna e mai cakacaka vakaitalatala voli kina e vuravura ! 
 Qai wacava na nodra marau ena nodra kila ni o ira era digitaki mera tui ra qai bete vata kei Karisito mai lomalagi era a turaga , ra marama ivakaraitaki ena vakabauta . 
 Kena ikuri , era a sotava tale ga na veika dredre kei na malumalumu vakatamata me vakataki keda ga , nira se bula e vuravura ! ​ ​ — Roma 7 : ​ 21 - ​ 25 . 
 iNaki Dei i Jiova 
 18 , 19 . 
 Na cava e sa qai matata kina vei keda na vosa i Paula e volai ena Efeso 1 : ​ 8 - ​ 11 , ia na cava eda na dikeva ena ulutaga e tarava ? 
 Eda sa qai kila vinaka oqo na ibalebale ni vosa i Paula vei ira na lotu Vakarisito lumuti e volai ena Efeso 1 : ​ 8 - ​ 11 . 
 E kaya o koya ni sa vakatakila vei ira o Jiova “ na nona lewa ka vuni tu , ” nira ‘ sa caka mera vakaivotavota vata ’ kei Karisito , vaka kina ‘ nira sa lesi e liu me vaka sa nakita o koya sa cakava na ka kece ga me vaka na nona lewa . ’ 
 Eda dikeva ni oqo e salavata vinaka sara ga kei na ‘ ituvatuva maqosa ’ e vakarautaka o Jiova me vakayacori kina nona inaki . 
 Oqo tale ga e vakarawarawataka na noda kila na vuna era vakayagataka ga kina na madrai kei na waini e vica wale na lotu Vakarisito ena iVakayakavi ni Turaga . 
 Eda na raica ena ulutaga e tarava se tara vakacava na nodra bula na lotu Vakarisito e nodra inuinui na bula vakalomalagi na iVakananumi ni mate i Karisito . 
 Eda na raica tale ga na vuna e dodonu mera kauai kina ena iVakananumi na vica na milioni e veiyasa i vuravura e nodra inuinui mera bula tawamudu ena dela i vuravura . 
 [ iVakamacala e ra ] 
 Na yaca ni Kalou e kena ibalebale , “ O Koya e Vakavuna me Yaco . ” 
 Io , e rawa ni cakava o Jiova na itavi cava ga e gadrevi me vakayacori kina na lomana . ​ ​ — Lako Yani 3 : ​ 14 , ivakamacala e ra ni NW . 
 E macala ena vosa i Paula ni a sa cici tiko mai ena nona gauna na ‘ ituvatuva maqosa ’ oqo , ia e vakaraitaka na iVolatabu ni a qai tauyavu sara na Matanitu Vakamesaia ena 1914 . 
 Ena ikuri ni ivakamacala me baleta na veiyalayalati yadua oqo kei na kena veisemati ena vakayacori ni inaki ni Kalou , raica na Watchtower ni 1 Feperueri , 1989 , tabana e 10 - ​ 15 . 
 O se Nanuma ? 
 • Na cava e bulia kina na vuravura o Jiova qai vakatikora kina na tamata ? 
 • Na cava e mai vakatovolei kina e vuravura na Luve ni Kalou e duabau ga e vakatuburi ? 
 • Na cava e digia kina o Jiova e so mai vuravura mera lai veiliutaki kei Karisito ? 
 Lako Tiko ena Sala e Vakararamataki Tiko Ga Mai 
 “ Na nodra sala na yalododonu sa vaka na rarama sa cila tu , sa levu cake tiko na kena rarama ka yacova na siga levu . ” ​ — VOSA VAKAIBALEBALE 4 : ​ 18 . 
 1 , 2 . 
 Na cava era vakila na tamata ni Kalou ni vakararamataki ira tiko ga mai o Jiova ? 
 O CEI e rawa ni vakamacalataka vakavinaka cake mai vei koya na iVurevure ni rarama , na Kalou o Jiova , na ka e cakava na rarama ni matanisiga ena gauna e se buto kina na vanua ? 
 ‘ Ni kida na mataka ena iyalayala kei vuravura , ’ e kaya na Kalou , ‘ e vuki na vuravura me tautauvata kei na tete ina ka sa tabaki kina , a sa tu mai na ka oya me vaka na isulu . ’ 
 Ni rarama cake tiko ga na matanisiga , sa na laurai vinaka tiko na ibulibuli ni vanua , me vaka ga na kena veisau na irairai ni tete ni kabita na ka e tabaki yani kina . 
 E iVurevure tale ga ni rarama vakayalo o Jiova . 
 Dina ga ni butobuto sara tu o vuravura , ia e vakararamataki ira tiko na nona tamata na Kalou dina . 
 Na cava e yaco kina ? 
 E sauma na iVolatabu : “ Na nodra sala na yalododonu sa vaka na rarama sa cila tu , sa levu cake tiko na kena rarama ka yacova na siga levu . ” 
 Na rarama e lako tiko mai vei Jiova oqo e vakararamataka tiko ga na nodra sala na nona tamata . 
 E vakavinakataka cake na nodra isoqosoqo , na ivakavuvuli era vakabauta kei na nodra itovo . 
 Vakavinakataki na iSoqosoqo ni Torocake na Rarama 
 Na cava e yalataki ena Aisea 60 : 17 ? 
 A parofisaitaka o Jiova ena gusu i Aisea : “ Ka’u na kauta mai na koula mei sosomi ni parasa , ka’u na kauta mai na siliva mei sosomi ni aironi , ka mei sosomi ni kau na parasa , ka mei sosomi ni vatu na aironi . ” 
 Me vaka ga ni vakilai na veisau e vinaka cake ni sosomitaka na iyaya e vinaka na kena e sega so ni vinaka , era sa vakila tale ga na iVakadinadina i Jiova na vinaka cake ni nodra isoqosoqo ena ‘ gauna ni ivakataotioti ’ oqo se “ iotioti ni veisiga . ” ​ ​ — Maciu 24 : 3 ; 2 Timoci 3 : ​ 1 , NW . 
 Na cava e tauyavutaki ena 1919 , e yaga vakacava ? 
 Ena itekivu ni gauna ni ivakataotioti oqo , era se dau digitaki ira na qase se dikoni ni ivavakoso o ira na lewe ni ivavakoso ni Gonevuli ni iVolatabu , na yaca era kilai kina na iVakadinadina i Jiova ena gauna oya . 
 Ia , e so vei ira na qase oqo e sega ni tiko dina vei ira na yalo ni veivakalotutaki . 
 So era sega ni vinakata mera vakaitavi ena cakacaka vakavunau ra qai vakayalolailaitaki ira tale ga e so mera kua ni vunau . 
 Oya na vuna e tauyavutaki kina ena 1919 e dua na itavi vou ni service director ena veivavakoso kece . 
 Era sega ni digitaka na lewe ni ivavakoso na service director , ia e digitaki ga vakalou baleta ni digitaki koya na nodra valenivolavola ni tabana na tamata ni Kalou . 
 E so na nona itavi na director oqo e okati kina na kena vakarautaki na cakacaka vakavunau , na lesi ni vanua me caka kina na vunau , me veiuqeti tale ga ena cakacaka vakavunau . 
 E bulabula sara na kena vunautaki na Matanitu ni Kalou ena vica na yabaki e tarava . 
 Na veiveisau cava e vakayacori ena veiyabaki ni 1920 ? 
 Era vakauqeti na lewe ni veivavakoso kece ena nodra vakaroti mera “ Kacivaka , kacivaka , kacivaka , na Tui kei na nona matanitu , ” ena nodra soqo ni tikina na Gonevuli ni iVolatabu a vakayacori mai Cedar Point , Ohio , e Mereke , ena 1922 . 
 Me qai yacova na 1927 sa vakadeitaki kina na Sigatabu me siga vinaka duadua ni cakacaka vakavunau e veivale . 
 Na cava e vinaka kina na siga oya ? 
 Levu na itaukeinivale era sega ni dau cakacaka ena Sigatabu . 
 Era saga tale ga na iVakadinadina i Jiova nikua mera lai sikovi ira na itaukeinivale ena gauna era tiko kina e vale me vaka ena muanimacawa se ena veiyakavibogi . 
 Na inakinaki cava e vakadonui ena 1931 , e vukea vakacava na kena vunautaki na Matanitu ni Kalou ? 
 E vukea vakalevu na kacivaki ni Matanitu ni Kalou na ka e yaco ena yakavi ni Sigatabu , 26 Julai , 1931 , ena soqo ni tikina e vakayacori mai Columbus , Ohio , mai Mereke . 
 E vakadonui taumada kina e dua na inakinaki , e qai vakadonui tale ga ena veiyasa i vuravura . 
 E kaya vakatikina na inakinaki oya : “ Keimami dauveiqaravi ni Kalou o Jiova . 
 Keimami lesi me keimami cakava e dua na cakacaka ena yacana , ena neimami talairawarawa ina nona ivakaro me keimami vakadinadinataki Jisu Karisito , keimami vakaraitaka tale ga vei ira na tamata ni o Jiova e Kalou dina qai Kaukaua Duadua ; oya na vuna keimami sa ciqoma kina na yaca e vakatokai keimami sara ga kina na Turaga na Kalou , keimami taleitaka tale ga me keimami kilai qai vakayacani ena yaca , iVakadinadina i Jiova . ” 
 E vakaraitaka vakamatata na yaca oya na nodra cakacaka bibi o ira na vakayacani ena yaca oya ! 
 Io , e vakarautaka o Jiova na cakacaka mera cakava o ira na nona tamata . 
 E sega ni tukuni rawa na nodra marautaka na itavi oya . 
 Na veisau cava e caka ena 1932 , na cava e vuna ? 
 E levu na qase ni ivavakoso era vakaitavi vakalevu ena cakacaka vakavunau . 
 Ia ena so na vanua e so vei ira na qase era digitaki era tusaqata sara ga vakaukaua na nodra vakaitavi kece na lewe ni ivavakoso ena cakacaka vakavunau . 
 Ia , e sa vakarau vakayacori e so tale na veisau . 
 Era vakaroti ena Watchtower na veivavakoso ena 1932 mera sa kua ni digitaki ira na qase ni ivavakoso kei ira na dikoni . 
 Ia mera digitaka ga e dua na service committee eratou lewena na tacida tagane kaukaua vakayalo eratou dau vakaitavi ena cakacaka vakavunau . 
 Sa soli gona na veiliutaki vei ira era dau vakaitavi wasoma ena cakacaka vakavunau , oqo e vakavuna me toso sara kina na cakacaka . 
 Yaco e So Tale na Veisau ni sa Rarama Tiko ga Mai 
 Na veisau cava e caka ena 1938 ? 
 E ‘ torocake tiko ga na rarama . ’ 
 Ena 1938 sa mai tini kina na nodra veidigitaki na lewe ni ivavakoso . 
 Sa na lesi ira kece na dauveiqaravi ena loma ni ivavakoso “ na dauveiqaravi yalo dina ka vuku . ” 
 Era voleka ni ciqoma na ivavakoso kece ni iVakadinadina i Jiova na veisau oya qai vakavuna me vuavuaivinaka sara na cakacaka vakavunau . 
 Na veisau cava e caka ena 1972 , na cava e vinaka cake kina ? 
 E tekivu ena 1 Okotova , 1972 , e dua tale na veisau me baleta na liutaki ni ivavakoso . 
 Era sa liutaka e dua na ilawalawa qase na cicivaki ni ivavakoso ni iVakadinadina i Jiova e veiyasa i vuravura , oqo me sa veisau kina mai na nona dau liutaka tiko na ivavakoso e dua ga na congregation servant . 
 Na veisau oqo e uqeti ira na tagane era matua vakayalo mera rawata na ivakatagedegede ni veiliutaki ena ivavakoso . 
 Oqo e sa vakavuna me levu sara na mataveitacini tagane mera qarava na itavi ena ivavakoso . 
 Era yaga sara vakalevu ena nodra vakatawani ira na iwiliwili levu ni tisaipeli vou era vakabauta na ka dina ena iVolatabu ! 
 Na cava e tekivu ena 1976 ? 
 Me tekivu ena 1 Janueri , 1976 , eratou wasei na iLawalawa Dauvakatulewa ina ono na komiti , me ratou vakatulewataka na veika e baleta na isoqosoqo kei na veivavakoso kece e vuravura . 
 E yaga sara vakalevu na nodratou sa mai vakatulewataka na veibasoga kece ni cakacaka me baleta na Matanitu ni Kalou na “ lewe vuqa na daubose ” oqo ! ​ ​ — Vosa Vakaibalebale 15 : 22 ; 24 : 6 . 
 Na veisau cava e caka ena 1992 , ena vuku ni cava ? 
 E yaco tale e dua na veisau ena yabaki 1992 , oqo e vaka na ka e yaco ena gauna era sa sereki kina na Isireli era a vesu tu mai Papiloni . 
 Ena gauna oya era sa lewe lailai ga na Livai era qarava na cakacaka ena valenisoro . 
 Era mani vakayagataki o ira na Necinimi era sega ni Isireli mera vukei ira na Livai . 
 Me rawa tale ga ni vukei na dauveiqaravi yalo dina ka vuku me qarava na nona itavi e vuravura , e mai soli tale e so na itavi bibi vei ira e so na ‘ so tani tale na sipi ’ ena 1992 . 
 Era lesi o ira oqo mera dauvukei ira na komiti ni iLawalawa Dauvakatulewa . ​ ​ — Joni 10 : 16 . 
 E lesia vakacava o Jiova na vakacegu me noda ivakatawa ? 
 E yaga vakacava oqo ? 
 E kaya o Jiova : “ Au na lesia na vakacegu me nomu ivakatawa kei na yalododonu me lewai iko . ” 
 Era bula “ vakacegu ” na tamata i Jiova ena gauna oqo , e lewai ira tale ga na nodra taleitaka na “ yalododonu , ” na igu e uqeti ira mera qaravi Jiova tiko ga . 
 E tuvalaki vinaka tale ga na nodra vunautaka na Matanitu ni Kalou kei na nodra vukei ira e so tale mera tisaipeli . ​ ​ — Maciu 24 : 14 ; 28 : ​ 19 , 20 , VV . 
 Vakararamataka o Jiova na iVakavuvuli 
 Ena veiyabaki ni 1920 , e vakararamataka vakacava o Jiova na nodra sala na nona tamata ena veika era vakabauta ? 
 E vakararamataka tiko ga mai o Jiova na nodra sala na nona tamata ena vuku ni ivakavuvuli era vakabauta . 
 E kena ivakaraitaki na Vakatakila 12 : ​ 1 - 9 . 
 Eratou cavuti e keri e le tolu na ka bula ​ ​ — e “ dua na yalewa ” bukete e qai vakasucu , na “ gata levu , ” kei na dua na “ gonetagane . ” 
 O kila beka se o cei eratou dui vakatakarakarataka ? 
 Eratou vakatakilai ena ulutaga “ Birth of the Nation ” ( Sucu e Dua na Matanitu ) , e tabaki ena ilavelave ni Watch Tower ni 1 Maji , 1925 . 
 Na ulutaga oqori e vukei ira na tamata ni Kalou mera kila vinaka na parofisai me baleta na kena sucu se tauyavu na Matanitu ni Kalou . 
 Era raica rawa tale ga kina ni rua tiko na isoqosoqo erau duidui , na isoqosoqo i Jiova kei na isoqosoqo i Setani . 
 Ena 1927 / 28 , era raica rawa kina na tamata ni Kalou ni sega ni tokona na iVolatabu na marautaki ni Kirisimasi kei na siga e sucu kina e dua , ra sa tinia tale ga na nodra dau marautaka na siga ruarua oqori . 
 Na ivakavuvuli cava soti e vakamatatataki ena veiyabaki ni 1930 ? 
 E vakararamataki tale e tolu na ivakavuvuli ena veiyabaki ni 1930 . 
 Sa vica vata na yabaki na nodra kila voli mai na Gonevuli ni iVolatabu ni o ira na ilawalawa levu se “ nai soqosoqo levu ” era cavuti ena Vakatakila 7 : ​ 9 - ​ 17 era sega ni okati kei ira na le 144,000 era na veiliutaki kei Karisito mera tui ra qai bete tale ga . 
 Ia , a se sega ni matata tiko na veika me baleti ira na ilawalawa levu oqo . 
 Me vaka ga na kena laurai vinaka tiko mai na ibulibuli ni vanua kei na kena roka ni sa rarama cake tiko mai , ena 1935 era qai mai kilai kina na ilawalawa levu oqo me o ira era na vakabulai ena “ veivakararawataki levu , ” era nuitaka tiko na bula e vuravura . 
 E vakamatatataki tale ga ena yabaki oya e dua na ka e dau tarai ira na luvedra na iVakadinadina i Jiova ena vica na vanua . 
 Ni vakilai levu sara tu ga e veiyasa i vuravura na nodra dau cibitaka nodra dui vanua na tamata , era raica rawa na iVakadinadina i Jiova ni kena vakarokorokotaki na kuila e duatani na kena ibalebale . 
 Ena yabaki e tarava e vakamacalataki kina e dua tale na ivakavuvuli dina , oya ni a vakamatei o Karisito ena dua ga na kau dodonu sega ni kauveilatai . ​ ​ — Cakacaka 10 : 39 . 
 E vakabibitaki vakacava , ena gauna cava , na vakatatabutaki ni dra ? 
 Ni oti toka ga na iKarua ni i Valu Levu , na gauna e vakayagataki vakalevu kina na soli dra vei ira na sotia era mavoa , sa matata cake sara mai na veika e baleta na vakatatabutaki ni dra . 
 Na Watchtower ni 1 Julai , 1945 , e uqeti “ ira kece na qaravi Jiova tiko era gadreva na bula tawamudu ena vuravura vou ni yalododonu mera rokova na vakatatabutaki ni dra ra qai muria tale ga na lewa ni Kalou me baleta na tikina bibi oqo . ” 
 E sereki ena gauna cava na New World Translation of the Holy Scriptures , na cava e rua na ka e uasivi kina ? 
 E vakilai ena 1946 na kena vinakati e dua na ivakadewa vou ni iVolatabu mera vakayagataki kina na kenadau ena vakavakadewa . 
 Na ivakadewa oqo me kua ni wakia vata na ivakavuvuli ni lotu ni Veivanua Vakarisito . 
 E tekivu na cakacaka ni vakavakadewa oqo ena Tiseba 1947 . 
 Ena 1950 sa sereki na New World Translation of the Christian Greek Scriptures ena vosa vakavalagi . 
 Na lima na iwasewase ni iVolatabu Vakaiperiu ena vosa vakavalagi e tekivu sereki veitarataravi tiko mai me tekivu ena 1953 . 
 Na iotioti ni iwasewase e sereki ena 1960 , ni oti vakalailai e 12 na yabaki mai na gauna e tekivutaki kina na vakavakadewa . 
 Ena 1961 , e sereki kina na New World Translation of the Holy Scriptures me dua ga na ivola . 
 Na iVolatabu oqo sa vakadewataki ena levu na vosa , qai levu sara na ka e uasivi kina . 
 E vakacuruma lesu na yaca ni Kalou , o Jiova . 
 Ni muria tale ga na ivolavolai ni vosa e volai taumada kina na iVolatabu , sa qai matata vinaka ga kina na veika dina e vakavuvulitaka na Vosa ni Kalou . 
 Na rarama cava e cila ena 1962 ? 
 Ena 1962 e vakamatatataki kina na “ iliuliu torocake ” e cavuti ena Roma 13 : 1 ( NW ) kei na levu ni nona talairawarawa vua e dua na lotu Vakarisito . 
 Ni dikevi vinaka na ika13 ni wase ni Roma kei na veitikinivolatabu me vaka na Taito 3 : ​ 1 , 2 kei na 1 Pita 2 : ​ 13 , 17 , e laurai kina ni “ iliuliu torocake ” oya e sega ni Kalou o Jiova kei Jisu Karisito , ia e vakaibalebaletaki ga ina veiliutaki vakamatanitu vakatamata . 
 Na veika dina cava soti e vakamatatataki ena veiyabaki ni 1980 ? 
 E rarama cake tiko ga na nodra sala na yalododonu ena vica na yabaki e tarava . 
 Ena 1985 e vakamatatataki kina na ibalebale ni nona vakadonui e dua ‘ me bula ’ kei na nona vakatokai me itokani ni Kalou . 
 E vakamacalataki vakavinaka ena 1987 na ibalebale ni nodra Jupeli na lotu Vakarisito . 
 E vakararamataki ira vakacava na nona tamata o Jiova ena vica na yabaki sa oti ? 
 E qai matata vinaka ena 1995 na nodra tawasei na “ sipi ” mai vei ira na “ me . ” 
 E qai vakamacalataki vakamatailalai ena 1998 na raivotu e raica o Isikeli me baleta na valenisoro , sa vakayacori tiko na parofisai oqori . 
 E qai vakamatatataki ena 1999 se mai tu vakacava ‘ na ka vakasisila e dauveivakarusai ena vale tabu ’ kei na gauna cava e yaco kina oqo . 
 Ena 2002 e mai kilai vinaka sara kina na ibalebale ni qarava na Kalou “ vakayalo ka vakaidina . ” ​ ​ — Joni 4 : ​ 24 . 
 Na veisau cava tale era cakava na tamata ni Kalou ? 
 Me ikuri ni veiveisau ena loma ni isoqosoqo kei na ivakavuvuli me vakabauti , e veisau tale ga e so na itovo vakarisito . 
 Me kena ivakaraitaki , e laurai ena 1973 ni vakatavako e ‘ vakadukadukalitaka na yago , ’ e okati tale ga me ivalavala ca bibi . 
 Ni oti e tini na yabaki e vakamatatataki ena Watchtower ni 15 Julai , 1983 , na ka eda vakabauta me baleta na vakayagataki ni dakai . 
 Oqo e so ga na ivakaraitaki ni kena levu cake tiko ga na rarama ena noda gauna . 
 Lako Tiko ga ena Sala e Vakararamataki Tiko ga Mai 
 Na rai cava ena vukei keda meda lako tiko ena sala e vakararamataki tiko ga mai ? 
 “ E bau dredre toka na ciqoma na veisau , ” e kaya e dua sa qase ni ivavakoso dede tu mai . 
 Na cava e vukei koya me ciqoma na veiveisau e sotava ena 48 na yabaki e dautukutuku voli kina ni Matanitu ni Kalou ? 
 E sauma : “ E dodonu me tiko vei keda na rai dodonu . 
 Ke da sega ni ciqoma na veiveisau eda na biu laivi tu ni toso tiko na isoqosoqo . 
 Ni vaka e dau dredre vei au meu ciqoma na veisau , au dau vakasamataka na vosa i Pita vei Jisu : ‘ Turaga , me keitou na lako tale vei cei ? 
 O i kemuni ga sa tu vei kemuni na vosa ni bula tawa mudu . ’ 
 Au qai dau tarogi au , ‘ Meu qai lako tale e vei , ina vuravura butobuto ? ’ 
 Oqo e vukei au meu kabita dei tiko ga na isoqosoqo ni Kalou . ” ​ ​ — Joni 6 : ​ 68 , VV . 
 E yaga vakacava vei keda na noda lako tiko ena rarama ? 
 E butobuto vakaidina na vuravura eda tiko kina oqo . 
 Ni vakararamataki ira tiko ga na nona tamata o Jiova , sa ra na duidui vakalevu sara vei ira na sega ni qaravi koya e vuravura . 
 E vukei keda vakacava na rarama oqo ? 
 Me vaka ga ni na sega ni kauta laivi na qara e loma ni gaunisala nomu cinava yani , ena sega tale ga ni kauta laivi na veika e veivakatarabetaki na rarama ni Vosa ni Kalou . 
 Ia na cina ni Kalou oqo ena rawa ni vukei keda meda kua ni tarabe , me rawa kina nida lako tiko ena sala e vakararamataki tiko ga mai . 
 Meda tomana tiko mada ga na noda vakarorogo ina vosa ni parofisai i Jiova , ni “ sa vaka e dua na cina sa caudre tiko e na dua na vanua butobuto . ” ​ ​ — 2 Pita 1 : ​ 19 , VV . 
 O se Nanuma Tiko ? 
 • Na veiveisau cava e cakava o Jiova ena nona isoqosoqo me baleti ira nona tamata ? 
 • Ni cila tiko ga na rarama , na veiveisau cava e vakayacori ena ivakavuvuli eda vakabauta ? 
 • Na veiveisau cava o sa sotava , na cava e vukei iko mo ciqoma ? 
 • Na cava o via lako tiko kina ena sala e vakararamataki tiko ga mai ? 
 [ iYaloyalo ena tabana e 27 ] 
 Na soqo ni tikina e Cedar Point , Ohio ena 1922 e uqeti ira na Gonevuli ni iVolatabu mera cakava na cakacaka ni Kalou 
 [ iYaloyalo ena tabana e 29 ] 
 Sereka o N . 
 H . 
 Knorr na “ New World Translation of the Christian Greek Scriptures ” ena 1950 
 [ iTaba ni Credit Line ena tabana e 26 ] 
 © 2003 BiblePlaces.com 
 Ka ni Veivakamarautaki e Yaga Dina 
 “ Se dou kana , se dou gunu , se cava na ka dou sa kitaka , mo dou kitaka kecega me vakarokorokotaki kina na Kalou . ” ​ — 1 KORINICA 10 : 31 . 
 1 , 2 . 
 Na cava eda kaya kina ni veika e tu meda vakamarautaki kina ‘ era isolisoli ni Kalou , ’ ia na cava e veivakasalataki vakadodonu kina na iVolatabu ? 
 EDA dau vinakata meda cakava na ka eda marau kina . 
 Sa rauta , baleta na Kalou a buli keda e Kalou mamarau , oya na vuna e vakarautaka kina vei keda e levu sara na sala meda marautaka kina noda bula . 
 A vola na tui vuku o Solomoni : “ Au sa kila ni sa sega tale na ka vinaka cake kina , ka me reki ga na tamata , . . . me kana talega ka gunu . . . ka kunea na kena vinaka ni nona cakacaka kecega , sai koya oqo nai solisoli ga ni Kalou . ” ​ ​ — Dauvunau 3 : ​ 12 , 13 . 
 Ena vakavu marau dina na nona cegu vakalailai mada e dua qai vakasamataka na cakacaka vinaka e sa vakayacora , vakauasivi ena nona veilasamaki vata kei iratou na nona lewenivuvale kei ira na nona itokani . 
 Sa rawa ni tukuni ni oya “ nai solisoli ga ni Kalou . ” 
 E solia mai vakayauyau na Dauveibuli na ka meda marautaka , ia e vinakata o koya meda vakayagataka vakavuku . 
 Na iVolatabu e vakatabuya na mateni , daukana voro , kei na itovo vakasisila , qai vakasalataki keda vakadodonu ni o ira era vakayacora tiko na veika vaka oqo era na “ sega ni rawata na matanitu ni Kalou . ” ​ ​ — 1 Korinica 6 : ​ 9 , 10 ; Vosa Vakaibalebale 23 : ​ 20 , 21 ; 1 Pita 4 : ​ 1 - 4 . 
 Na cava ena gadrevi vei keda me rawa nida yadra tiko kina vakayalo da qai waraka tiko na siga levu i Jiova ? 
 Ena iotioti ni veisiga ni vuravura ca oqo , sa mai sotava na lotu Vakarisito na ka ni bolebole e se sega ni bau sotava vakadua . 
 Ena gadrevi kina me na yalomatua sara , me qai kua ni muria na ivalavala vakavuravura . 
 Me vaka a parofisaitaki , o ira ena gauna oqo era sa “ lomana vakalevu na marau a ra . . . lomani koya na Kalou vakalailai , ” tini sara ena nodra “ sega ni kauaitaka ” na ivakadinadina matata e dusia ni sa voleka na ‘ veivakararawataki levu . ’ 
 E vakaroti ira nona imuri o Jisu : “ Dou qarauni kemudou vinaka , de dua na siga sa bibi kina na yalomudou e na daukana , kei na daumateni , kei na lomaocaoca e na veika ni bula oqo , ka yaco vakidacala kina vei kemudou na siga ko ya . ” 
 O keda kece na tamata i Jiova eda na vinakata sara ga meda muria na ivakaro oqo . 
 Eda duatani vei ira era sega ni kauaitaka na veika sa vakarau yaco baleta nida saga meda yadra tiko ga vakayalo nida ‘ waraka na siga i Jiova . ’ ​ ​ — Sefanaia 3 : 8 ; Luke 21 : 36 . 
 ( a ) Cava e sa dredre kina meda kunea na ka ni veivakalasai e kilikili ? 
 ( b ) Na ivakasala cava ena Efeso 5 : ​ 15 , 16 meda muria ? 
 Ena ka ni sasaga meda qarauni keda mai na veika tawakilikili ni vuravura oqo , vakauasivi nira sa tu vakarawarawa , qai moica vaqaseqase na Tevoro na veika tawakilikili oqo me malele kina na yaloda . 
 E sa dredre kina na noda digia na ka ni marau se veivakalasai e kilikili . 
 E levu na ka ena gauna oqo e sa caka me uqeta “ na gagadre ca ni yago . ” 
 E sa tu vakarawarawa na ka ni veivakamarautaki e veivakaleqai , ena noda lomanivale sara mada ga . 
 Sa rawa nida raica na veika vaka oqo ena ivola tabaki , TV , Internet , kei na vidio . 
 E veiganiti kina vei keda na lotu Vakarisito na ivakasala ena Vosa ni Kalou ni kaya : “ Mo dou qai raici kemudou vinaka , mo dou i valavala vakayalomatua , mo dou kakua ni vakataki ira na lialia , mo dou vakataki ira ga na vuku , mo dou volia me nomudou na gauna , ni sa ca na veisiga oqo . ” 
 Ke da muria vinaka na ivakasala oqo , eda na qai nuidei nida na sega ni vakacalai ena ka ni veivakamarautaki rerevaki e vakalusi gauna , ena vakaleqa na noda veiwekani kei Jiova , eda na rusa tale ga kina ! ​ ​ — Jemesa 1 : ​ 14 , 15 . 
 Na cava ena kauta mai vei keda na vakacegu dina ? 
 Eda dau ogaoga sara vakalevu na lotu Vakarisito , oya na vuna eda dau vinakata kina meda vakacegu se marau vakalailai ena so na gauna . 
 Na Dauvunau 3 : 4 mada ga e kaya ni tiko “ na siga ni dredre . . . kei na siga me ia kina na meke . ” 
 O koya gona , na iVolatabu e sega ni okata na gauna ni vakacegu kei na marau me vakalusi gauna . 
 Ia , na gauna ni marau e dodonu me vakabulabulataki keda , me kua ni vakaleqa na noda bula vakayalo se me suguta na gauna e dodonu me vakayacori kina na ka vakayalo . 
 Na lotu Vakarisito matua e kila ni vakavu marau na soli ka . 
 Era vakaliuca na vakayacori ni loma ni Kalou ena nodra bula , era vakila tale ga na ‘ vakacegu [ dina ] ni yalodra ’ nira sa mai cola na ivua rawarawa i Jisu . ​ ​ — Maciu 11 : ​ 29 , 30 ; Cakacaka 20 : 35 . 
 Digia na Ka ni Veivakamarautaki e Kilikili 
 6 , 7 . 
 O na kila vakacava na ka ni veivakamarautaki e kilikili kei na kena e tawakilikili ? 
 Eda na kila vakacava na ka ni veivakamarautaki e kilikili vua na lotu Vakarisito ? 
 Ena veidusimaki na itubutubu vua na luvena , e rawa tale ga nira veivukei na qase ni ivavakoso ke mani gadrevi . 
 Ia , o keda yadua sa dodonu me matata vei keda na ivola , iyaloyalo , qito , danisi , kei na sere e tawakilikili . 
 E kaya o Paula ni o ira era sa matua “ era sa vakavulica na lomadra ka sa rawa me ra vakaduiduitaka na vinaka mai na ca . ” 
 E koto ena iVolatabu e so na yavu e rawa ni vukei keda . 
 Na nomu lewaeloma tale ga e vakavulici ena Vosa ni Kalou ena rawa ni nomu idusidusi vinaka ke o vakarogoca . ​ ​ — 1 Timoci 1 : ​ 19 . 
 E kaya o Jisu ni “ kilai na kau e na vuana . ” 
 Ke dua na ka ni veivakamarautaki e lai basika kina se vua kina na ivalavala kaukaua , itovo vakasisila , se vakacuru , e dodonu me cati na ka ni veivakamarautaki oqori . 
 Me cati tale ga na ka ni veivakamarautaki e rawa ni tini ena mate se mavoa bibi , vaka kina na kena ena vakavuna na bula vakaloloma , yalolailai , se rawa ni veivakatarabetaki . 
 E vakaraitaka na yapositolo o Paula nida sa na okati meda ivalavala ca kevaka eda vakacacana na nona lewaeloma e dua na tacida . 
 E vola o Paula : “ Ni dou sa cala vakaoqo , vei ira na veiwekani , ka vakacacana na lomadra sa malumalumu , dou sa cala vei Karisito . 
 O koya , kevaka sa tarabe na wekaqu e na kakana , au na sega sara ni kania na lewe ni manumanu ka tawa mudu , de tarabe e na vukuqu na wekaqu . ” ​ ​ — 1 Korinica 8 : ​ 12 , 13 . 
 Na cava e so leqa e rawa ni vakavurea na iyaloyalo yavala kei na qito livaliva na electronic games ? 
 Sa vutucoqa ena veisitoa ena gauna oqo na qito livaliva na electronic games kei na veimataqali iyaloyalo yavala . 
 E so e rawa nira ivurevure ni veivakamarautaki , ia e vakalevu me sa okati ena ka ni veivakamarautaki vaka oqo na veika e vakatabuya na iVolatabu . 
 E sega ni ka ni lasa wale ga e dua na qito ke inaki ni qito oya na veivakamavoataki vakaca , veivakamatei , se vakayaco itovo vakasisila ! 
 O Jiova e cati ira era “ vinakata nai valavala kaukauwa . ” 
 Ke dua tale ga na qito e vakauqeta na yalokocokoco , yalo ni vala , e vakavuna tale ga na yalolailai , sega ni lomavakacegu , qai vakalusi gauna , e bibi mo qarauna na leqa vakayalo e rawa ni vakavurea , mo qai cakava sara kina e dua na ka . ​ ​ — Maciu 18 : ​ 8 , 9 . 
 Na Cava e Okati ena Ka ni Veivakamarautaki e Yaga ? 
 9 , 10 . 
 Ke da vakasama vinaka , na cava e so na ka e rawa nida marautaka vata ? 
 So na gauna era taroga na lotu Vakarisito : “ Na ka ni veivakamarautaki vakacava e yaga ? 
 E levu na ka e dulaka tu o vuravura e veisaqasaqa kei na ivakatagedegede vakaivolatabu . ” 
 E tiko dina na ka ni veivakamarautaki e veivakacegui , ia sa na qai gadrevi vei keda kece , vakabibi na itubutubu , meda vakasamataka na kena e veiganiti , da tuvanaka tale ga na kena gauna . 
 E levu era kunea na ka ni veivakamarautaki e yaga ena loma sara ga ni vuvale vaka kina ena ivavakoso . 
 Na vakayagataki vata ni dua na ivakayakavi me salavata kei na veitalanoataki ni dua na vakasama vakaivolatabu se ka e yaco ena dua na siga , e dau veivakacegui qai veivakayaloqaqataki tale ga . 
 E rawa ni tuvanaki tale ga na vakatakakana , so na qito e veiganiti , se na gade . 
 Na ka ni veivakamarautaki vaka oqo e rawa ni vakavumarau , e veivakacegui tale ga . 
 E kaya e dua na qase ni ivavakoso kei na watina me baleta na tolu na luvedrau : “ Ni ratou se gone , keitou dau digia vata na vanua me keitou gade kina . 
 So na gauna , keirau vakalaivi ratou me ratou dui sureta e dua na nodratou itokani voleka me lako vata kei keitou , oqo e dau marautaki sara kina na gauna ni gade . 
 E dau vakarautaki tale ga e so na idole ni vakavinavinaka vei iratou na gone ni ratou rawata e so na ka . 
 Keitou dau sureta e so na wekai keitou se neitou itokani ena ivavakoso mera gade mai vale . 
 So tale na gauna keitou dau tatavu e tautuba , keitou qito , keitou dau vodo motoka tale ga vakavuvale ina lomanivanua keitou dau qai lai taubale voli e veidelana rugurugua . 
 Keitou vakayagataka na gauna vaka oqo me keitou vulica kina na ibulibuli i Jiova . ” 
 11 , 12 . ( a ) Na cava o rawa ni cakava mo okati ira kina e so tale ni o tuvanaka e so na ka ni veivakamarautaki ? 
 ( b ) Na veimaliwai vakacava e dau guiguilecavi dredre vei ira e levu ? 
 Ni o tuvanaka e so na ka ni veivakamarautaki , vakacava mo sureti ira e so tale , mo kua ni sureti ira tiko ga na nomu itokani ? 
 So beka na yada , dawai , se vuvale itubutubu ledua era na gadreva tu mera vakayaloqaqataki . 
 De dua e ganita mo okati ira tale ga e so era se qai sosoqoni tiko ena ivavakoso , ia mo qarauna mo kua ni sureta e dua ena rawa ni veivakaleqai . 
 Ke dredre vei ira na tauvimate se o ira e vakaleqai tu na ituvaki ni yagodra mera lako mai nomu vale , de dua o rawa ni vakasaqa yani o qai lai kana vata kei ira ena nodra vale . ​ ​ — Iperiu 13 : ​ 1 , 2 . 
 E levu era marautaka sara na gauna vaka oqo , dredre tale ga mera guilecava . 
 Vakauasivi nira rogoca kina na nodra talanoataka e so na nodra yaco mera mai lotu Vakarisito , kei na ka e vukei ira mera yalodina tiko ga vua na Kalou . 
 Rawa ni veitalanoataki ena vakayakavi vaka oqo e so na ulutaga vakaivolatabu , qai sagai mera vakaitavi kece na tiko kina , bau kina o ira na gone . 
 E yaga sara ga na veitalanoa vaka oqo ni veivakayaloqaqataki , ra marau tale ga o ira kece na tiko ni rawa nira vakaitavi . 
 E ivakaraitaki vakacava o Jisu kei Paula ena nodrau veikauaitaki kei na nodrau ciqoma na veisureti ? 
 E ivakaraitaki vinaka o Jisu ena nona dau veikauaitaki , vaka kina ena nona ciqoma na veisureti . 
 E dau vakayagataka o koya na gauna vaka oqo me wasea kina e so na ka ni veivakalougatataki vakayalo . 
 Era vakatotomuria na nona ivakaraitaki na tisaipeli taumada . 
 E vola na yapositolo o Paula : “ Ni’u sa gadreva vakalevu me’u raici kemuni ka vota vei kemuni e so na ka ni veivakalougatataki vakayalo me vakaukauwataki kemuni . 
 Oya e kena i balebale , me da vukei kece kina , mo ni vukei au e na nomuni vakabauta , ka me’u vukei kemuni tale ga e na noqu vakabauta . ” 
 Na noda veimaliwai tale ga e dodonu me veivakayaloqaqataki . ​ ​ — Roma 12 : 13 ; 15 : ​ 1 , 2 . 
 So na Ka Meda Qarauna 
 Na cava e sega ni ka vakayalomatua kina me dau sivia tale eda sureta ? 
 E sega ni ka vakayalomatua me sivia tale eda sureta ena dua na ka ni veivakamarautaki eda tuvanaka , baleta ni na dredre na cicivaka . 
 De vinaka mera lalawataka e vica ga na vuvale mera vakaitavi vata ena so na qito e sega kina na veiqati ca , se ra lai vakatakakana i baravi ena gauna e sega ni vakayacori kina e dua na ituvatuva vakaivavakoso . 
 E rawa ni marautaki cake sara , yaga tale ga na soqo se vakatakakana vaka oqo ke ra tiko tale ga kina e so na qase ni ivavakoso , dauveiqaravi , kei na tacida matua . 
 Ni o itaukeinisoqo , na cava mo qarauna kina na veika kece e yaco kei na kena cicivaki ? 
 Ni vakarautaki e dua na soqo , me nanuma o koya e itaukeinisoqo ni dua na ka bibi na kena qarauni na veika kece e yaco ena vanua ni soqo . 
 E ka marautaki na vakayaco soqo . 
 Ia , ke o itaukeinisoqo qai yaco e dua na leqa e vale , tini sara me tarabe kina e dua nomu vulagi , sega beka ni o na rarawataka ? 
 Vakauasivi ke yaco oqo ena vuku ni nomu a sega ni qaqarauni ! 
 Vakasamataka mada na idusidusi e volai ena Vakarua 22 : 8 . 
 Nira tara na nodra vale vou na Isireli , e kena lawa mera tara tale ga e dua na bai me viribaita na dela ni nodra vale , na vanua era dau vakayagataka nira vakavulagi . 
 Ena vuku ni cava ? 
 “ Mo ni kakua kina ni vakayacora na dra ki na nomuni vale , kevaka sa lutu maikina e dua na tamata . ” 
 Ena vakasama vata ga oya , na nomu lewa vakamatau na veika e yaco ena soqo o cicivaka e sega ni kena ibalebale ni o via kauta laivi na marau vei ira na tiko ena soqo , ia o vakayacora ga ni o kauaitaka na nodra bula vakayago kei na nodra bula vakayalo . 
 Na ka vakayalomatua cava me nanumi ke vakarautaki na gunu ena dua na soqo ? 
 Ke na vakarautaki na yaqona ni Viti se yaqona ni valagi ena soqo , e dodonu me qarauni . 
 Levu na lotu Vakarisito era vakarautaka na gunu vei ira na vulagi kevaka era na raica sara tiko ga na ka e soli . 
 Me qarauni me kua ni yaco e dua na ka ena tarabe kina e dua , se me vakabulabulataki kina na gunu vakasivia . 
 Doka tale ga na nodra lewa e so mera kua ni gunu . 
 Ena levu na vanua , sa tiko na yabaki ni bula e vakatabui vakalawa mera gunu , ia na lotu Vakarisito ena talairawarawa ena lawa i Sisa veitalia mada ga ke rui dredre na lawa oya . ​ ​ — Roma 13 : 5 . 
 ( a ) Na cava me digitaki vinaka kina na ivakatagi e rogoci ena dua na soqo ? 
 ( b ) Ke vakayacori na danisi , me na vakaraitaki tiko ga vakacava na itovo kilikili ? 
 Me raica o koya na itaukeinisoqo ni salasalavata kei na yavu vakaivolatabu na ivakatagi , danisi , se ka ni veivakamarautaki cava ga e vakayacori . 
 E duidui na ivakatagi eda dau taleitaka , duidui tale ga na kena mataqali e sa tu nikua . 
 Ia , e levu na ivakatagi ni gauna oqo e bukana na yalo ni veivorati , ivalavala vakasisila , kei na itovo kaukaua . 
 E bibi kina meda digidigi vinaka . 
 Sega ni kena ibalebale oqo meda sa na rogoca ga na ivakatagi matemate , ia ena yasana kadua , e sega ni dodonu meda rogoca na sere e vakauqeta na gagano , vakasisila na qaqana , rogo levu sivia qai kosakosa . 
 Mo kua ni vakalaiva na qaravi ni ivakatagi vua e dua ena sega ni kila vinaka na levu ni rorogo ni ivakatagi e veiganiti . 
 E sega sara ga ni kilikili vua na lotu Vakarisito na ivukivuki ni danisi tawakilikili e kurekurei kina e matanalevu na buta kei na sucu . ​ ​ — 1 Timoci 2 : ​ 8 - ​ 10 . 
 Era na taqomaki luvedra vakacava na itubutubu nira kauaitaka tiko na ka ni veivakamarautaki era lakova ? 
 Na itubutubu lotu Vakarisito e dodonu me saga me kila se cava e vakarautaki ena veisureti me tiko kina o luvena , ena ka vakayalomatua tale ga me ratou na veitomani tiko ga vakavuvale ena levu na gauna . 
 Ka ni rarawa ni so na itubutubu era vakatara mera tiko na luvedra ena so na soqo se party era rawai kina e vica vata na gone ena ivalavala vakasisila kei na so tale na itovo vakamadua . 
 Kevaka mada ga era sa lai yabaki tinikawalu vakacaca na gone sa ra vakaraitaka tale ga nira sa rawa ni nuitaki , e dodonu mera vukei tiko ga mera “ dro tani mai na gagadre ca vakacauravou . ” ​ ​ — 2 Timoci 2 : ​ 22 . 
 Ena matata tiko ga vei keda na ka e dodonu meda “ vakasaqara taumada ” ke da kila tiko na ka dina cava ? 
 Eda na marautaka vakalevu sara na noda bula ke tiko na gauna meda vakacegu kina se goleva e so na ka ni veivakamarautaki ​ — vakauasivi na ka ni veivakamarautaki e veiganiti qai kilikili . 
 E sega ni bureitaka vei keda o Jiova na marau , ia oqo na ka dina meda kila tiko : Ena sega ni yaga na ka ni veivakamarautaki ena noda saga meda binia na iyau vakayalo mai lomalagi . 
 E vukei ira nona tisaipeli o Jisu mera kila ni ka bibi duadua ena nodra bula na ‘ vakasaqarai taumada ni matanitu ni Kalou kei na nona yalododonu , ’ sega ni ka eda kania , gunuva , se sulumaka ​ — na ka era ‘ vakasaqara tu na veimatanitu . ’ ​ ​ — Maciu 6 : ​ 31 - ​ 34 , VV . 
 Na veika vinaka cava e vakarautaka tu na Kalou o Jiova e rawa nira vakanamata kina o ira era qaravi koya ena yalodina ? 
 Io , ‘ se da kana se da gunu se cava ga eda cakava , ’ meda “ cakava kece sara me vakarokorokotaki kina na Kalou , ” me vakavinavinakataki kina o koya e solia tu mai na veika vinaka meda vakayagataka . 
 Ena parataisi sa tu sara ga oqo e matada , ena levu sara na gauna meda marautaka taucoko kina na vinaka i Jiova , salavata kei na veimaliwai totoka kei ira era muria na nona ivakatagedegede savasava . ​ ​ — Same 145 : 16 ; Aisea 25 : 6 ; 2 Korinica 7 : 1 . 
 O Se Nanuma ? 
 • Na cava ena dredre kina vua na lotu Vakarisito nikua me kunea na ka ni veivakamarautaki e kilikili ? 
 • Na cava e so na ka ni veivakamarautaki era sa vakila na veivuvale lotu Vakarisito na kena yaga ? 
 • Nida qara se vakarautaka na ka ni veivakamarautaki e yaga , na cava e so na ka meda qaqarauni kina ? 
 [ iYaloyalo ena tabana e 18 ] 
 Digia na ka ni veivakamarautaki e vuataka na vua vinaka 
 [ iYaloyalo ena tabana e 19 ] 
 Na ka ni veivakamarautaki vakacava ena cata na lotu Vakarisito ? 
 “ Dou Yalomatua ” 
 “ O koya sa yalowai sa vakabauta na vosa kecega : ia na tamata yalomatua sa daulewa vakavinaka na nonai lakolako . ” ​ — VOSA VAKAIBALEBALE 14 : 15 . 
 1 , 2 . ( a ) Na cava eda vulica ena ka e yacovi Loti mai Sotoma ? 
 ( b ) Ni tukuni meda “ yalomatua , ” na cava na kena ibalebale ? 
 NI TUKUNA o Eparama vei Loti me digia e liu na vanua e vinakata , a taleitaka na mata i Loti na vanua e levu na kena veiuciwai qai “ vaka na were i Jiova ” na kena irairai . 
 Oya na vuna e digia kina “ na Buca taucoko sa volita na Joritani ” me bula kina nona vuvale , lai birika sara nona valelaca volekati Sotoma . 
 Ia , a veivakacalai na ka e raica ga na matana , baleta nira toka voleka sara ga e kea na kai Sotoma , era “ tamata ca . . . , kai valavala ca sara e na mata i Jiova . ” 
 Ni toso na gauna , e sotava na vuvale nei Loti e levu sara na ka ca . 
 Tini sara me lai bula voli kei rau na luvena yalewa ena dua na qaravatu . 
 Na ka e domona na matana e qai kauta mai vua e levu sara na leqa . 
 Na ka a yacovi Loti e dodonu meda vuli kina na tamata ni Kalou ena gauna oqo . 
 Nida vakarau vakatulewataka e dua na ka , meda dau kauaitaka na leqa e rawa ni basika da qai qarauna meda kua ni vakacalai ena ka ga eda raica se rogoca . 
 E uqeti keda kina na Vosa ni Kalou : “ Dou yalomatua . ” 
 E kaya na vuku ni iVolatabu o R.C.H . 
 Lenski ni yalomatua e kilai ena “ dei ni yalo , vakalewai vinaka ni ka , sa na qai rawa nida vakatulewa vinaka . ” 
 Meda dikeva mada oqo e so na ituvaki e bibi sara ga kina meda vakaraitaka noda yalomatua . 
 Vakasamataka Vinaka na Sasaga Vakabisinisi 
 Na cava meda na qarauna ke da sureti meda vakaitavi ena dua na sasaga vakabisinisi ? 
 Kaya mada ke sureti iko ena dua na sasaga vakabisinisi e dua na tamata kilai , se dua sara mada ga e qaravi Jiova . 
 E bula nona vakamacalataka na ka e sa nanumi tu ni na rawati ena bisinisi oqori , qai uqeti iko mo curu totolo kina de o calata nomu kalougata . 
 De dua o sa tekivu raitayaloyalotaka sara na ka vinaka ena kauta mai vei iko kei na nomu vuvale , o na kaya sara beka ni sa na qai levu na gauna o na rawa ni vakaitavi kina ena veika vakayalo . 
 Ia , e dodonu meda qaqarauni , ni kaya vei keda na Vosa Vakaibalebale 14 : 15 : “ O koya sa yalowai sa vakabauta na vosa kecega : ia na tamata yalomatua sa daulewa vakavinaka na nonai lakolako . ” 
 Na bula ni veivosaki e rawa ni sega ni vakasamataki kina na medremedrea ni vakacici bisinisi , na cakacaka levu e vauci kina , na leqa e rawa ni yaco se na kena rawa ni lusi . 
 Ena ituvaki vaka oqo , sa bibi dina ga meda yalomatua ! 
 Eda na ‘ lewa vinaka ’ vakacava na ‘ noda ilakolako ’ ni bera nida vakatulewataka e dua na sasaga vakabisinisi ? 
 Na tamata yalomatua ena dikeva vinaka mada e dua na lalawa vakabisinisi ni bera ni vakatulewa . 
 De dua ena raica kina e so na leqa e rawa ni yaco . 
 Vakasamataka mada e dua na kena ivakaraitaki oqo : E saga e dua me kere dinau vei iko me tauyavutaka rawa kina nona bisinisi , qai kaya ni na vakavicataka tale na levu ni ilavo ena sauma lesu vei iko . 
 Via rogo vinaka na lalawa oya , ia na leqa cava e rawa ni yaco ? 
 E vakadonuya beka o koya e via dinau vei iko me sauma na ilavo e dinautaka , veitalia se na toso vinaka na bisinisi se sega ? 
 Se na vakatau na nona sauma lesu na nona dinau ena cici vinaka ni bisinisi ? 
 O koya gona , ke lusi na bisinisi , de dua sa na sega ni vakasukai vei iko na nomu ilavo ! 
 O na via vaqaqa tale beka ga se “ Cava e mai dinau kina vei iko e sega ni lai dinau ena baqe ? 
 E raica beka na baqe ni bisinisi e saga tiko e sega ni bisinisi vinaka , ena rawarawa ni lusi ? ” 
 O na rawa ni qai vakatulewataka vinaka na nomu vakaitavi se sega ena dua na lalawa vakabisinisi ke o vakalewa vinaka sara na leqa e rawa ni basika kina . ​ ​ — Vosa Vakaibalebale 13 : 16 ; 22 : 3 . 
 ( a ) Na ka vakayalomatua cava a cakava o Jeremaia ni volia e dua na tikiniqele ? 
 ( b ) Na cava e dodonu kina me vakaivolataki vakavinaka na noda veidinadinati kece vakabisinisi ? 
 Ni volia na parofita o Jeremaia e dua na tikiniqele nei tacina , a biuta vakaivola na nodrau veivoli e matadra na ivakadinadina . 
 Na tamata yalomatua ena gauna oqo ena raica me vakaivolataki vakavinaka na veidinadinati kece vakabisinisi , okati e ke na nona veidinadinati kei ira na wekana vakayago , wili tale ga kina o ira na wekana vakayalo . 
 * Ena matata na veika taucoko ke dau volai vakamatata na ivola ni veidinadinati . 
 Ena yasana kadua , ena rawa ni yaco na leqa ena kedra maliwa na tamata i Jiova kevaka era sega ni vakarautaka e dua na ivola ni veidinadinati matata . 
 Ka ni rarawa ni leqa vaka oqo e rawa ni vakamosi yalo , vakamosi ulu , vakamalumalumutaki keda tale ga vakayalo . 
 Na cava meda qarauna kina na kocokoco ? 
 Meda qarauna tale ga na kocokoco . 
 Na yalataki ni tubu lelevu ena dua na sasaga vakabisinisi e rawa ni vakamatabokotaka e dua me sega kina ni kauaitaka na leqa e rawa ni yaco vua . 
 E so mada ga era dau qarava tu e so na itavi bibi ena ivavakoso era sa coriti ena dai oqo . 
 E vakasalataki keda kina na Vosa ni Kalou : “ Dou kakua ni daukocova nai lavo : ia dou lomavinaka e na ka sa tu vei kemudou . ” 
 Ni vakasamataka tiko e dua na lotu Vakarisito se me curu ena dua na sasaga vakabisinisi se sega , e dodonu me taroga , ‘ Na cava na vuna au via vakaitavi kina ena bisinisi oqo ? ’ 
 Noda saga meda bula rawarawa ga da qai vakaliuca na noda qaravi Jiova ena taqomaki keda mai na “ ka ca kecega . ” ​ ​ — 1 Timoci 6 : ​ 6 - ​ 10 . 
 Ka Dredre Era Sotava Voli na Lotu Vakarisito Era se Sega ni Vakawati 
 ( a ) Cava e so na ka dredre era vosota voli e levu na lotu Vakarisito era se sega ni vakawati ? 
 ( b ) E okati vakacava ena noda yalodina vua na Kalou na noda digia na watida ? 
 Levu na tamata ni Kalou era vinakata tu mera vakawati ia e sega ni rawarawa mera kunea e dua na kedra isa . 
 Ena so na vanua , e dau bukani na vakawati , qai sega ni kena ivakarau me dua e goneyalewa se cauravou voli vakabalavu . 
 Ia , e rawa ni dredre sara me dua e kunea na kena isa ena loma ni ivavakoso . 
 Era raica gona na lotu Vakarisito ni nodra muria na ivakaro ni iVolatabu mera vakawati ga “ kei koya sa nona na Turaga ” e vauci tiko kina na nodra yalodina vei Jiova . 
 O koya gona , e bibi sara ga mera yalomatua na lotu Vakarisito era se sega ni vakawati me rawa kina nira tudei nira sotava na veika dredre kei na veitemaki . 
 Na ka dredre cava e sotava na goneyalewa ni Sulamaiti , e rawa nira sotava tale ga vakacava na yalewa lotu Vakarisito ena gauna oqo na ituvaki vaka oya ? 
 E volatukutukutaki ena Sere i Solomoni e dua na tui e taleitaka e dua na goneyalewa tauvanua . 
 E vakayagataka na iyau , rogo , kei na nona vosa kamikamica me saga kina me rawa na yalona , e dina ni sa veidomoni tiko na goneyalewa ni Sulamaiti oqo kei na dua na cauravou . 
 Ke o yalewa lotu Vakarisito , de dua o na sotava tale ga na ituvaki vaka oqo me dua e saga me rawa na yalomu e dina ni o sega ni vinakati koya . 
 E rawa ni yaco oqo ena nona tekivu vakacaucautaki iko e dua drau cakacaka vata se dua e vakaitutu cecere , cakava e so na ka vinaka vei iko , se saga e so na sala me dau tiko vata kina kei iko . 
 Qarauna e so na iwalewale ni mari vaka oqo . 
 E levu e dau vakasuina na nodra veikauaitaki . 
 Saga mo vaka na “ bai vatu ” me vakataki koya na goneyalewa ni “ Sulamaiti . ” 
 Tukuna vakadodonu ni o sega ni vinakata na ka e cakava tiko , mo dei tale ga ena nomu vakatulewa . 
 Mai na gauna o tekivu cakacaka kina , vakaraitaka vei ira nomu itokani vakacakacaka ni o iVakadinadina i Jiova , qai saga mo dau vakamacalataka vei ira na nomu vakabauta . 
 Oqo ena taqomaki iko . 
 Cava e ka rerevaki kina noda vakavolekati keda vua e dua eda sega ni veikilai ena noda vakayagataka na Internet ? 
 ( Raica tale ga na kato ena tabana e 25 . ) 
 Sa takalevu nikua na vakayagataki ni Web site ena Internet mera vaqara watidra kina o ira era via vakawati . 
 So era nanuma ni oqo e dua na ka vinaka baleta nira na veitaratara kina kei ira era na sega ni rawa ni sota . 
 Ia , e ka rerevaki dina na nomu saga mo bucina e dua na veiwekani kei na dua drau sega mada ga ni veikilai . 
 Vakauasivi ena Internet , ni sega ni rawa ni vakadeitaki na itukutuku kece e volai kina . 
 Sega ni o ira kece era kaya nira iVakadinadina i Jiova era qaravi Jiova dina tiko . 
 Kena ikuri , na veibuku ena Internet e rawa ni veirawai sara vakatotolo , sa na sega ni rawa kina na vakatulewa vinaka . 
 E sega ni ka vakayalomatua meda vakayagataka na Internet se sala ni veitaratara cava tale , meda via vakavolekati keda kina vua e dua e lailai sara na ka eda kila me baleti koya . ​ ​ — 1 Korinica 15 : 33 . 
 Cava e rawa nida cakava meda vakayaloqaqataki ira kina na lotu Vakarisito era se sega ni vakawati ? 
 10 E ‘ dau lomani ’ ira nona tamata o Jiova . 
 E kila o koya nira dau yalolailai ena so na gauna o ira era bula ena so na ituvaki se vanua e dredre kina mera kunea e dua na watidra , e ka talei vua na nodra yalodina . 
 Ia , eda na vakayaloqaqataki ira vakacava era vaka oqo ? 
 Meda dau vakacaucautaki ira ena nodra talairawarawa kei na nodra bolea na bula vakadawai mera yalodina tiko ga kina vei Jiova . 
 Rawa nida sureti ira tale ga mera gade mai vei keda e vale . 
 O sa bau cakava oqori ena dua na gauna wale tiko ga oqo ? 
 Kena ikuri , e rawa nida masulaki ira , meda kerei Jiova me vukei ira mera tudei , mera marautaka tale ga na nodra qaravi koya . 
 Meda vakaraitaka mada ga ena noda dau kauai nida vakamareqeti ira na tacida yalodina oqo , me vaka ga na nona raici ira o Jiova . ​ ​ — Same 37 : 28 . 
 Ni Dua e Tauvimate Bibi 
 Na cava e so na ka ni bolebole eda na sotava ni veitauvi na mate bibi ? 
 Eda dau rarawa , eda yalolailai tale ga ni tauvi keda se tauva e dua na wekada voleka na mate bibi ! 
 Nida qara na wai me vakabulai keda , e bibi meda muria tiko ga na idusidusi vakaivolatabu . 
 Me kena ivakaraitaki , ena qarauna na lotu Vakarisito me muria na ivakasala ni iVolatabu me vakatabui koya mai na dra , me kua tale ga ni vakadonuya me caka vua e dua na sasaga ni veivakabulai e yavutaki ena veika vakatevoro . 
 Ia , vei ira era sega ni kila na veika vakavuniwai , e rawa ni cakacaka levu na kena vakalewai tiko na veiqaravi vakavuniwai e veiganiti . 
 Na cava ena vukei keda meda yalomatua tiko ga ni sotavi na ituvaki vaka oqo ? 
 Ni vakasamataka na lotu Vakarisito na iwali ni kena mate bibi , na cava ena vukei koya me vakatulewa vakayalomatua ? 
 “ Na tamata yalomatua sa daulewa vakavinaka na nonai lakolako ” ena nona dau vakekeli ena iVolatabu , kei na ivoladusidusi vakaivolatabu . 
 E so era sa dau vakayagataka ga e so na iwali ni mate era dau vakadewataka tu mai na qase baleta ni yawa vei ira na vuniwai kei na valenibula . 
 Ke da nanuma meda vakayagataka na iwali ni mate vaka oqo , ena yaga meda raica e so na kena idusidusi ena Watchtower , 15 Epereli 1987 , tabana e 26 - 9 . 
 Ena vukei keda na ivola oqo ena so na ka meda qaqarauni kina . 
 Me kena ivakaraitaki , ena veiganiti meda kila e vica na tikina oqo : Ke dua e boboki keda , soliwai vei keda , se qaravi keda , vakacava o koya oqori , e kilai beka ni dau vakacuru ? 
 E yavutaki beka na ka e cakava ena kena vakabauti ni oqori e mate baubau se vu ena nodra cudru na qase era sa yali yani ( se kalou vu ) se vu mai na vakadraunikau ? 
 Ena vakarautaki ni wainimate vaka kina ena kena vakayagataki , e caka beka e so na kena isoro , cavuti e so na vosa me vakamanamanataki kina , se vakayacori e so tale na ka vaka oya ? 
 Noda vakadikeva na veika oqo eda sa muria tiko kina na ivakasala ni Kalou e kaya : “ Vakadeitaka na ka kece ga , taura matua na ka e vinaka . ” 
 * Ena vukei keda oqo meda vakatulewa vakayalomatua . 
 13 , 14 . ( a ) Meda vakaraitaka vakacava na lewa vinaka ena veika e vauca noda bula vakayago ? 
 ( b ) Na cava e bibi kina na lewa vinaka nida veitalanoataka na veika e vauca na bulabula ni yago , kei na veiqaravi vakavuniwai ? 
 E bibi na lewa vinaka ena veibasoga ni noda bula kece . 
 E isolisoli talei ni Kalou na bula , o koya gona , na noda qarauna noda bula e vakaraitaka nida mareqeta na isolisoli oya . 
 Ni tarai keda e so na mate bibi , e dodonu meda kauaitaka . 
 Ia , meda nanuma tiko ni sega ni rawa ni vinaka vakaoti na noda bula ena gauna oqo , ena qai rawa ga ena gauna sa na yavala kina na Kalou me vakarautaka na “ medra wai ni bula na lewe ni veivanua . ” 
 O koya gona , meda qarauna me kua ni sivia tale noda kauaitaka tiko na noda bulabula vakayago meda sa lai vakawalena kina na veika bibi vakayalo . ​ ​ — Maciu 5 : ​ 3 , NW ; Filipai 1 : ​ 10 . 
 Meda vakaraitaka tale ga na lewa vinaka kei na yalomatua nida veitalanoataka kei ira na tacida na veika e vauca na bulabula ni yago , veiqaravi vakavuniwai , se so tale na iwali ni mate . 
 Me kua ni usutu ni noda veivosaki na veika vaka oqo ena noda soqoni vakaivavakoso , soqo ni tabacakacaka , se soqo ni tikina . 
 Baleta oqo na gauna me veivosakitaki kina na veika ena vakabulabulataki keda vakayalo . 
 Kena ikuri , nida vakatulewataka na veiqaravi vakavuniwai , meda dau kauaitaka na idusidusi vakaivolatabu , nodra lewaeloma e so tale , kei na noda veiwekani kei Jiova . 
 O koya gona , ena sega ni ka vakayalololoma meda suguraka noda rai vua e dua na tacida vakayalo se uqeti koya me cakava e dua na ka e sega ni vakadonuya na nona lewaeloma . 
 Rawa ni tarogi na nodra rai na matua vakayalo ena ivavakoso , ia na lotu Vakarisito yadua e dodonu me “ colata na nonai colacola , ” me vakatulewa sara ga vakataki koya baleta nida na “ dui vakatusai keda kecega vua na Kalou . ” ​ ​ — Kalatia 6 : 5 ; Roma 14 : ​ 12 , 22 , 23 . 
 Ni Bikai Keda na Leqa 
 Na cava e rawa ni yaco vei keda ni bikai keda e so na leqa ? 
 Ni veitaqataqai na leqa , na tamata yalodina ni Kalou sara mada ga e rawa ni cavuta se cakava e so na ka e malewa . 
 Kena ivakaraitaki o Jope . 
 A veicalati e so na ka e kaya ni bikai koya na leqa , gadrevi kina me vakadodonutaki na nona rai . 
 “ Vei ira na tamata kecega sa tiko e vuravura , ” e kilaitani o Mosese ni “ uasivi e na yalomalumalumu . ” 
 Ia a vakacudrui ena dua na gauna , curumi koya na yalokatakata , tauca sara kina vakasabalia e so na vosa . 
 ( Tiko Voli mai na Lekutu 12 : 3 ; 20 : ​ 7 - ​ 12 ; Same 106 : ​ 32 , 33 ) Dua tale ga na ka na nona lewai koya vinaka o Tevita ena nona sega ni mokuti Tui Saula , ia ni vakacudrui koya o Nepali ena nona tauca vua kei ira na nona tamata e so na vosa kaukaua sara , e tubu sara ga nona dra . 
 Ke a sega ni curu takoso mai o Apikali , ke a vakayacora o Tevita e dua na cala bibi . ​ ​ — 1 Samuela 24 : ​ 2 - 7 ; 25 : ​ 9 - ​ 13 , 32 , 33 . 
 Na cava e rawa ni vukei keda meda kua kina ni vakatulewa vakusakusa ? 
 Rawa nida sotava tale ga e so na ituvaki leqataki . 
 De dua e rawa ni vakavuna sara meda sega ni vakatulewa vinaka . 
 Noda kauaitaka na nodra rai na tani me vaka e vakayacora o Tevita , e rawa ni tarovi keda mai na noda vakatulewa cala , da tini valavala ca sara kina . 
 Kena ikuri , e uqeti keda na Vosa ni Kalou : “ Dou rere ga [ “ rarawa , ” NW ] , kakua ni valavala ca : Veivosaki kei na yalomudou e na nomudoui mocemoce , ka tiko lo . ” 
 E vinaka cake meda kua ni vakatulewa nida se rarawa , ia meda tauri keda mada ga vakamalua meda qai vakatulewa ni sa ruru noda cudru . 
 E rawa nida masuti Jiova vagumatua , ena qai tiko vei keda ‘ na vakacegu ni Kalou e uasivia na ka kece ga e kilai rawa me vakataudeitaka na lomada ena vuku i Karisito Jisu . ’ 
 Na vakacegu ni Kalou ena vakataudeitaki keda me rawa tiko ga kina nida vakaraitaka na yalomatua . 
 Na cava meda vakararavi kina vei Jiova me vukei keda meda yalomatua tiko ga ? 
 E dina nida na saga beka ena noda vinaka kece me kua ni yacovi keda na leqa , meda vakatulewa tale ga vakayalomatua , ia ena so na gauna e rawa ga ni cala na ka eda cakava . 
 E rawa nida vakarau cakava e dua na ka ena vakaleqai keda , ia eda sega ni liaca . 
 Qai kena ikuri ni o keda na tamata e sega vei keda na dodonu meda lewa ga kina na noda ilakolako , eda a sega tale ga ni buli meda lewai keda , ia me dusimaki keda ga o Jiova . 
 Eda marau ni vakadeitaka vei keda : “ Au na vakavulici iko ka vakatakila vei iko na sala mo lako kina : Ka’u na rai tiko vei iko ka tuberi iko . ” 
 Io , e rawa ni vukei keda o Jiova meda yalomatua tiko ga . 
 [ iVakamacala e ra ] 
 O na kunea e so tale na itukutuku me baleta na vakaivolataki ni veiyalayalati vakabisinisi ena Vale ni Vakatawa , 1 Okosita , 1997 , tabana e 30 - 1 ; 15 Noveba , 1986 , tabana e 16 - ​ 17 ; kei na Awake ! 
 8 Feperueri 1983 , tabana e 13 - ​ 15 , tabaka na iVakadinadina i Jiova . 
 Na idusidusi oqo ena yaga tale ga vei ira era vakasamataka tiko me qaravi nodra tauvimate ena so na ivakarau ni veiqaravi e dau veibataki vakalevu . 
 O na Sauma Vakacava ? 
 Eda na vakaraitaka vakacava na yalomatua 
 • ke da sureti ena dua na sasaga vakabisinisi ? 
 • nida qara e dua me watida ? 
 • ni tauvi keda se dua na wekada voleka na mate bibi ? 
 • ni bikai keda na leqa ? 
 [ Kato ena tabana e 25 ] 
 O Rawa ni Vakabauta ? 
 Oqo na ivakamacala taumada e vakarautaki ena Internet vei ira na via qara e dua na watidra : 
 “ Keitou via vakaraitaka ni rawa ni lasutaki na kedra itukutuku o ira era volai [ ena Web site oqo ] . ” 
 “ Keitou sega ni rawa ni vakadeitaka ni dina , dodonu , se yaga kece na itukutuku e vakarautaki e ke . ” 
 “ Na vakasama , ivakasala , se itukutuku cava tale e vakarautaki e ke e nodra ga na vakarautaka . . . e sega gona ni dodonu me nuitaki . ” 
 [ iYaloyalo ena tabana e 23 ] 
 “ Na tamata yalomatua sa daulewa vakavinaka na nonai lakolako ” 
 [ iYaloyalo ena tabana e 24 ] 
 Ena vakatotomuri koya vakacava na goneyalewa ni Sulamaiti na yalewa lotu Vakarisito ? 
 [ iYaloyalo ena tabana e 26 ] 
 “ Vakadeitaka na ka kece ga , taura matua na ka e vinaka ” 
 “ Dui Colata ga na Nona i Colacola na Tamata Yadua ” 
 “ Eda na dui vakatusai keda kecega vua na Kalou . ” ​ — Roma 14 : 12 . 
 Na vakatulewa cava e vinakati me ratou cakava na tolu na Iperiu ? 
 RATOU vakatulewataka e dua na ka e vakatau kina na nodratou bula se mate e tolu na cauravou Iperiu eratou tiko e Papiloni . 
 E dodonu beka me ratou cuva ina dua na matakau vakaitamera me vaka e vakarota na lawa ni vanua oya ? 
 Se me ratou kua ni sokaloutaka ratou qai biu ina loma ni lovo bukawaqa ? 
 A sega na gauna vei Setareki , Mesaki , kei Apetiniko me ratou vakatataro kina ; a sega tale ga ni vinakati me ratou taroga tale e dua . 
 E sega ni bera na nodratou kaya : “ Mo ni kila , koi kemuni na tui , ni keitou sa bese ni qarava na nomuni kalou , keitou sa bese talega ni vakarokoroko ki na matakau koula ko ni sa vakaduria . ” 
 Eratou dui colata na nodratou icolacola na tolu na Iperiu oya . 
 O cei era moica na nona vakatauca o Pailato na itotogi kei Jisu Karisito , e galala beka kina na kovana ni Roma oya ? 
 Ena rauta na ono na senitiuri e muri , a rogoca na kovana na ka e beitaki kina e dua na turaga . 
 Ni dikeva na nona kisi , e vakadeitaka na kovana ni dodonu me talaci o koya e beitaki oya . 
 Ia era vinakata ga na lewenivanua me vakamatei . 
 A saqata vakalailai na nodra gagadre na lewenivanua na kovana , ia e mani sega ni colata na nona icolacola baleta ni vakarorogo ina nodra vosa kudrukudru na lewenivanua . 
 Ni vuluvulu oti e qai kaya : “ Au sa na sega ni beitaki e na vuku ni dra tawa cala oqo . ” 
 Sa qai soli koya na turaga oya o Pailato me vakoti . 
 Io , e sega ni colata na nona icolacola me vakatulewataka na kisi nei Jisu Karisito o Ponitio Pailato , e vakatara ga mera moica nona vakatulewa na lewenivanua . 
 Se mani vakacava na levu ni wai e vakayagataka me vuluvulu kina , e se beitaki tiko ga ena nona vakatauca cala na itotogi e tau vei Jisu . ​ ​ — Maciu 27 : ​ 11 - ​ 26 , VV ; Luke 23 : ​ 13 - ​ 25 . 
 Na cava meda kua ni laivi ira kina na tani mera vakatulewa ena vukuda ? 
 Vakacava o iko ? 
 Ni vinakati mo vakatulewa , o vakataki iratou na tolu na Iperiu oya , se o laivi ira na tani mera vakatulewa ena vukumu ? 
 E sega ni ka rawarawa na vakatulewa . 
 E gadrevi me matua o koya ena vakatulewa dodonu . 
 Me kena ivakaraitaki , o ira na itubutubu e dodonu mera vakatulewa vinaka ena vukudra na luvedra lalai . 
 Ia e dau dredre toka na vakatulewa ke vereverea na ka me vakatulewataki qai gadrevi tale ga me vakasamataki na veika e so e vauca . 
 Ia , na vakatulewa e sega sara ni bibi me lai oka vata kina kei na “ i colacola , ” se veika e vakaleqai keda e rawa nira colata ena vukuda o ira era “ tu vinaka vakayalo . ” 
 Ia e icolacola ga ‘ eda na dui vakamacalataka vua na Kalou . ’ 
 “ Ni na dui colata ga na nona i colacola na tamata yadua , ” e kaya na iVolatabu . 
 Ena rawa vakacava meda vakatulewa dodonu ena noda bula ? 
 Ena vinakati taumada meda kila nida tamata malumalumu ga da qai vulica na ka meda cakava me sosomitaka na malumalumu oya . 
 Na Ka e Vinakati 
 Na cava eda vulica me baleta na vakatulewa ena nodrau talaidredre na imatai ni veiwatini ? 
 Ena ivakatekivu , rau a tauca e dua na vakatulewa na imatai ni veiwatini e vakaleqai keda dina . 
 Rau vakatulewataka me rau kania na vuanikau e kilai kina na ka vinaka kei na ka ca . 
 Rau yavutaka vakacava na nodrau vakatulewa oya ? 
 “ Sa kunea na yalewa sa yaga na kau me kakana , a sa ka e via raica na matada , ka sa kau me da gadreva , ” e kaya na iVolatabu . 
 “ Sa qai tauca na vuana , ka kania ; ka solia talega vua na watina erau tiko kaya , a sa kania talega ko koya . ” 
 E yavutaki na vakatulewa i Ivi ena kocokoco . 
 E muri Ivi o Atama . 
 Oya na vuna e “ tete ” kina na ivalavala ca kei na mate “ ki na tamata kece ga . ” 
 Na nodrau talaidredre o Atama kei Ivi e vakaraitaka ni vakaiyalayala ga na ka e rawa ni cakava na tamata : Ke sega ni muria na ivakasala ni Kalou , ena rawa ni cala na nona vakatulewa na tamata . 
 Na idusidusi cava e vakarautaka o Jiova vei keda , na cava meda cakava me rawa ni yaga kina vei keda ? 
 Eda marautaka na nona dau vakasalataki keda tiko ga na Kalou o Jiova ! 
 E tukuna vei keda na iVolatabu : “ Ni dou gole tani vaka ki nai matau se ki nai mawi , dou na qai rogoca e dua na vosa mai dakumudou ka vaka , oqo na sala , dou mai lako tu ga kina . ” 
 E dau vosa vei keda o Jiova ni vakayagataka na nona Vosa , na iVolatabu . 
 E vinakati meda vulica na iVolatabu me rawa kina nida kila vinaka . 
 Me rawa nida qai vakatulewa dodonu , ena gadrevi meda dau kania “ na kakana dina sa ganiti ira sa qase . ” 
 Oqo e rawa kina nida ‘ vakavulica na lomada meda vakaduiduitaka na vinaka mai na ca . ’ 
 E rawa nida vakavulica na lomada ena noda bulataka na veika eda vulica mai na Vosa ni Kalou . 
 Na cava e gadrevi me rawa ni qai cakacaka vinaka kina na noda lewaeloma ? 
 Na noda lewaeloma eda sucukaya mai e vakaitavi tale ga ena noda vakatulewa . 
 Na lewaeloma e rawa ni tauca na lewa , e rawa tale ga ni ‘ veibeitaki se veitaqomaki . ’ 
 Me rawa ni cakacaka vinaka na noda lewaeloma , ena vinakati me vakararamataki ena kilaka dodonu mai na Vosa ni Kalou qai bulataki na Vosa oqori me rawa kina ni gata na lewaeloma . 
 Na lewaeloma e sega ni vakararamataki e rawa ni ciqoma na ivakarau vakavanua kei na itovo ni tamata . 
 E rawa ni vakacalai keda tale ga na veika e tu yavoliti keda , kei na nodra nanuma na tamata . 
 Na cava e yaco ina noda lewaeloma ke da sega ni kauaitaka na ka e tukuna nida beca na lawa ni Kalou ? 
 Ena rawa ni mate na lewaeloma me vaka ga na kena mate e dua na viciko ni yagoda ni vakamai ena “ kaukamea katakata . ” 
 Ia ena yasana kadua , ena rawa ni idusidusi vinaka na lewaeloma e vakavulici ena Vosa ni Kalou . 
 E vakatau ina cava na noda vakatulewa dodonu ? 
 Ena vinakati sara ga me tu vei keda na kilaka dodonu mai na iVolatabu da qai bulataka tale ga me rawa kina nida colata na noda icolacola ni vakatulewa dodonu . 
 Me kua ni totolo na noda vakatulewa , ia meda vakasaqara taumada na ivakavuvuli vakalou da qai vakasamataka vinaka na noda muria na ivakasala oya . 
 Ni vinakati mada ga meda vakatulewa vakatotolo , me vaka eratou cakava o Setareki , Mesaki , kei Apetiniko , eda na tu vakarau kevaka e matata vei keda na ka e kaya kina na Vosa ni Kalou , na Vosa e vakavulica tale ga na noda lewaeloma . 
 Me rawa nida kila se e vukei keda vakacava na matua vakayalo ena noda dau vakatulewa , meda dikeva mada e rua na ka eda dau sotava ena noda bula . 
 O Cei me Noda iTokani ? 
 8 , 9 . ( a ) Na ivakavuvuli cava e vakaraitaka meda qarauna na itokani ca ? 
 ( b ) E vakaibalebaletaki beka ga na itokani ca vei ira e ca na nodra itovo ? 
 Vakamacalataka . 
 “ Ni kua sara ni vakacalai , ” e vola na yapositolo o Paula . 
 “ Sa dau vakarusa na i vakarau vinaka ko ira na i tokani ca . ” 
 E tukuna o Jisu Karisito vei ira na nona tisaipeli : “ Dou sa sega ni vakavuravura . ” 
 Nida vulica na ivakavuvuli vakaivolatabu oqori , e macala nida na sega ni veitokani kei ira na dauveibutakoci , dauveidauci , daubutako , kei ira na daumateni . 
 Ia ni toso tiko na noda vulica na veika dina ena iVolatabu , eda raica ni ca tale ga na noda saravi ira na tamata vaka oqori ena iyaloyalo yavala , ena retioyaloyalo , ena kompiuta , se wilika na veika ca e baleti ira ena ivola . 
 Ena tautauvata ga kevaka eda veitokani kei ira ena Internet chat room , o “ ira era dauveivakaisini . ” ​ ​ — Same 26 : 4 . 
 Vakacava ke da veitokani voleka kei ira e vinaka na nodra itovo ia era sega ni vakabauta na Kalou dina ? 
 E tukuna vei keda na iVolatabu : “ Sa tu na vuravura taucoko e na kaukauwa ni Vunica . ” 
 Eda sa mai raica ni itokani ca e sega ni yalani ga vei ira e vakasisila na nodra itovo . 
 O koya gona , e ka vakavuku mera noda itokani ga o ira na lomani Jiova . 
 Na cava ena vukei keda meda lewa vinaka na noda veitaratara kei ira era vakavuravura ? 
 Ena sega ni rawa qai sega tale ga ni gadrevi meda kua ni veitaratara kei ira na tamata era vakavuravura . 
 Eda na veitaratara kei ira era vakavuravura ena noda dau vakaitavi ena cakacaka vakavunau , ena noda vuli e koronivuli , kei na noda cakacaka saumi . 
 Ena rairai veitaratara vakalevu kei ira na tamata era vakavuravura e dua na lotu Vakarisito e vakawati kei na dua e sega ni tiko ena vakabauta . 
 Ia ke da vakavulica vinaka na lomada , eda na kila ni duatani na veitaratara vagauna kei ira era vakavuravura mai na noda veitokani voleka kei ira . 
 Eda na lewa vinaka gona na noda vakaitavi se sega ena veika e caka ena taudaku ni gauna ni vuli , me vaka na qito se danisi , se lakova na pati se vakayakavi era vakarautaki me baleti keda na cakacaka saumi vata . 
 Digitaki ni Cakacaka Saumi 
 Na cava na imatai ni ka me vakasamataki nida vakatulewataka na cakacaka saumi eda digia ? 
 Ni muri vakayalomatua na ivakavuvuli vakaivolatabu , oqo ena vukei keda meda cakava na noda itavi ni ‘ qaravi ira na noda lewenivuvale . ’ 
 Na imatai ni ka me vakasamataki oya se cava e vinakati meda cakava ena cakacaka saumi oya . 
 E sega ni dodonu meda digia na cakacaka saumi e tokona na ka e vakacala na iVolatabu . 
 Ena sega gona ni vakadonuya na lotu Vakarisito dina e dua na cakacaka e vauca na qaravi matakau se sokalou lasu , na butako , vakayagataki vakatawadodonu ni dra , se so tale na ivalavala e sega ni vakaivolatabu . 
 Eda na sega tale ga ni lasu se veidabui , kevaka mada ga e vinakata na itaukei ni cakacaka meda cakava vaka kina . ​ ​ — Cakacaka 15 : 29 ; Vakatakila 21 : 8 . 
 12 , 13 . 
 Na cava e so na ka me vakasamataki me baleta na cakacaka saumi eda cakava ? 
 Vakacava ke mataqali cakacaka oya e sega sara ni vakacala na ka e vinakata na Kalou ? 
 Ni tubucake na noda kila na ka dina qai vakavulici vinaka tale ga na lomada , eda na vakasamataka tale ga e so na ka me kauaitaki . 
 Vakacava ke mataqali cakacaka oya e gadrevi kina meda lai qarava na rogoci ni talevoni ena dua na vanua ni veimauilavo ? 
 Ena vakasamataki se tauri mai vei na isau ni cakacaka kei na vanua e tiko kina na cakacaka . 
 Me kena ivakaraitaki , ke vakabisinisi e dua na lotu Vakarisito , ena saga beka me rawata na cakacaka e vinakati kina me boro e dua na valenilotu me vakaitavi kina ena kena tokoni na lotu lasu ? ​ ​ — 2 Korinica 6 : ​ 14 - ​ 16 . 
 Vakacava ke vakadonuya na kabani o cakacaka tiko kina me lai vakavinakataka e dua na vale e qaravi tiko kina na kalou lasu ? 
 Eda na vakasamataka vinaka se vakacava na levu ni noda liutaka na cakacaka oya kei na levu ni noda vakaitavi kina . 
 Vakacava noda cakava e dua na cakacaka e sega ni cala vakaivolatabu , me vaka na kau meli e veivanua kece ga , okati kina ina vanua e vakayacori tiko kina na veika tawadodonu ? 
 Ena sega beka ni vakatau na noda vakatulewataka na cakacaka oya ena ivakavuvuli ena Maciu 5 : ​ 45 ? 
 Me kua tale ga ni guilecavi na kena tara na noda lewaeloma na noda cakava tiko na cakacaka oqori ena veisiga . 
 Io , me rawa nida colata na noda icolacola ni vakatulewa dodonu me baleta na cakacaka saumi ena gadrevi meda vakavulica vinaka na lomada kei na noda lewaeloma . 
 “ Vakarogotaka Vua na Nomu Sala Kecega ” 
 Nida vakatulewa , na cava meda dau vakananuma ? 
 Vakacava na noda vakatulewataka na veika tale e so me vaka na vuli vakavuravura kei na noda vakadonuya se sega e so na veiqaravi vakavuniwai ? 
 Ni vinakati meda vakatulewa , meda vakananuma na ivakavuvuli vakaivolatabu e veiganiti da qai vakasamataka vinaka na noda vakayagataka na ivakavuvuli oya . 
 “ Mo vakararavi vei Jiova e na vu ni yalomu , ” e kaya na tui vuku e Isireli ena gauna makawa o Solomoni . 
 “ Mo vakarogotaka vua na nomu sala kecega , ia ena vakadodonutaka na nomui lakolako ko koya . ” ​ ​ — Vosa Vakaibalebale 3 : ​ 5 , 6 . 
 Na cava eda vulica vei ira na lotu Vakarisito ena imatai ni senitiuri me baleta na nodra vakatulewa ? 
 E dodonu meda vakasamataka tale ga na kena tarai ira e so tale na vakatulewa eda cakava . 
 Me kena ivakaraitaki , o ira na lotu Vakarisito ena imatai ni senitiuri era sa sega ni lewai ena kena vakatabui e so na kakana me vaka e tukuni ena Lawa a soli vei Mosese . 
 Sa rawa mera kania na kakana e vakatoka na Lawa me sega ni savasava kevaka e sega ni veivakaleqai . 
 Ia , e vola na yapositolo o Paula me baleta na lewenimanumanu e rairai vakayagataki ena qaravi matakau : “ Kevaka sa tarabe na wekaqu e na kakana , au na sega sara ni kania na lewe ni manumanu ka tawa mudu , de tarabe e na vukuqu na wekaqu . ” 
 Era uqeti na lotu Vakarisito taumada mera nanuma na nodra lewaeloma na tani de ra vakatarabetaki ira . 
 Me “ kakua ni vakacala e dua ” na noda vakatulewa . ​ ​ — 1 Korinica 10 : ​ 29 , 32 . 
 Vakasaqara na Vuku Vakalou 
 E vukei keda vakacava na masu ena noda vakatulewa ? 
 E vukei keda vakalevu ena noda vakatulewa na masu . 
 “ Kevaka e lailai na vuku vua e dua vei kemuni , ” e kaya na tisaipeli o Jemesa , “ me kerea vua na Kalou , ni na soli ga vua ; ni sa dau solia na ka na Kalou vei ira kece ga na tamata e na yalo vinaka , ka sega ni dau veivakadirideini . ” 
 E rawa meda kerei Jiova ena masu me solia vei keda na vuku me rawa kina ni dodonu na noda vakatulewa . 
 Nida vakaraitaka vua na Kalou dina na ka e tu e lomada da qai kerei koya me vakasalataki keda , e rawa ni vukei keda na yalona tabu meda kila vinaka na ibalebale ni tikinivolatabu eda vakasamataka tiko vaka kina na kena eda sa sega ni nanuma . 
 Era rawa ni vukei keda vakacava e so ena noda vakatulewa ? 
 Era rawa beka ni vukei keda e so meda vakatulewa ? 
 Io , o Jiova e vakayagataki ira e so era matua vakayalo ena ivavakoso . 
 E rawa nida kerea na nodra ivakasala nida vakatulewataka na veika e bibi . 
 O ira e matua na nodra rai oqo era rawa ni vakaraitaka vei keda e so na ivakavuvuli vakaivolatabu me vukei keda ena noda vakatulewa me rawa kina nida “ digitaka na veika e uasivi sara . ” 
 Ia , me nanumi tiko : Me kua ni dua e vakatulewa ena vukuda . 
 Eda na colata ga na noda icolacola . 
 Ena Vinaka Beka na Kena iTinitini ? 
 Na cava e rawa ni kainaki me baleta na vakatulewa dodonu eda cakava ? 
 Ena tini vinaka beka na vakatulewa e yavutaki vinaka ena ivakavuvuli vakaivolatabu qai vakasamataki vinaka ? 
 Io , ena qai laurai ga na kena vinaka . 
 Ia , ena so na gauna , ena rawa ni vakaleqai keda mada vakailiu . 
 Eratou kila o Setareki , Mesaki , kei Apetiniko ni nodratou vakatulewataka me ratou kua ni sokalou ina matakau vakaitamera oya e rawa ni vakavuna na nodratou mate . 
 Vaka kina vei iratou na yapositolo , ni ratou tukuna ina Sanadrini , na nodra mataveilewai cecere na Jiu , ni ratou na talairawarawa ga vua na Kalou , sega vei ira na tamata , eratou kuitataki mada ni bera nodratou qai sereki . 
 Na “ gauna kei na veika tawanamaki ” ena rawa tale ga ni vakaleqa e so na vakatulewa eda cakava . 
 Kevaka e yacovi keda na ca ni oti na noda sa vakatulewa dodonu , meda nuitaka ni na vukei keda o Jiova meda vosota na veika rarawa oqori , ena qai vakalougatataki keda tale ga . ​ ​ — 2 Korinica 4 : 7 . 
 E rawa vakacava meda yaloqaqa ena noda colata na noda icolacola ni vakatulewa vakadodonu ? 
 O koya gona , ena gauna e vinakati kina meda vakatulewa , meda qara na ivakavuvuli vakaivolatabu e ganita da qai vakasamataka vinaka na sala meda bulataka kina . 
 Meda vakavinavinakataka na nona dau vukei keda o Jiova ena nona vakayagataka na yalona tabu kei ira na tacida matua ena ivavakoso ! 
 Ena vuku ni veidusimaki kei na veivuke oqori , meda yaloqaqa tiko mada ga ena noda colata na noda icolacola ni vakatulewa vakadodonu . 
 Na Cava O Vulica ? 
 • Na cava e vinakati meda qai rawa ni vakatulewa dodonu ? 
 • E rawa ni vakaleqa vakacava na noda toso meda matua na itokani eda digia ? 
 • Na cava e so na ka bibi meda vakasamataka ena gauna eda vakatulewataka kina na cakacaka saumi eda via cakava ? 
 • Na cava so na ka e vukei keda ena noda vakatulewa ? 
 [ iYaloyalo ena tabana e 22 ] 
 Eda vulica e dua na ivakavuvuli bibi ena nodrau talaidredre o Atama kei Ivi 
 [ iYaloyalo ena tabana e 24 ] 
 Ni bera noda vakatulewataka e dua na ka bibi , meda qara mada na ivakavuvuli vakalou e ganita 
 Lako Tani Mai na Lotu Lasu ! 
 “ Dou qai lako tani maivei ira , ia dou tawasei tu , sa kaya na Turaga [ o Jiova ] , ka dou kakua ni tara na ka sa sega ni savasava . ” ​ — 2 KORINICA 6 : 17 . 
 E vakacava tu na nodra ituvaki vakayalo e so na tamata lomadina ? 
 E LEVU na tamata lomadina era sega ni kila na veika dina me baleta na Kalou kei na inuinui ni kawatamata . 
 Nira sega ni kila na veika bibi oqori , e lai vakavuna sara mera veilecayaki ra qai nuiqawaqawa . 
 Vica vata na milioni era bobula tu ina rere vakalialia , ena ivakarau vakalotu , kei na veisoqo e so e vakacudruya na Kalou . 
 Era na rairai tu beka na wekada kei ira eda tiko veitikivi era vakabauta na kama mai eli , na Letoluvakalou , na tawamate rawa ni yalo , se so tale na ivakavuvuli lasu . 
 Na cava era cakava na iliuliu ni lotu lasu , na cava e yaco kina ? 
 O cei e vakavuna tiko na butobuto vakayalo oqo ? 
 E kurabuitaki ni vakavuna sara tiko ga na lotu , vakauasivi o ira na iliuliu ni lotu era vakavuvulitaka tiko na ivakavuvuli e sega ni vakadonuya na Kalou . 
 Oqo e vakavuna mera vakacalai e levu na tamata mera vakabauta nira qarava tiko na Kalou dina , ia e kena dina ga nira vakacudrui koya tiko . 
 E bale sara ga vei ira na lotu lasu na ituvaki rarawataki oqo . 
 O cei e vakabulabulataka tiko na lotu lasu , e vakamacalataki vakacava ena iVolatabu ? 
 E tokona tiko mai na lotu lasu e dua na ibulibuli tawarairai . 
 Ni vakamacalataki koya , e kaya na yapositolo o Paula : “ Sa vakamatabokotaka na nodra vakasama na tamata tawa vakabauta na kalou ni vuravura oqo , me ra kakua kina ni raica na rarama ni i Tukutuku Vinaka ni lagilagi i Karisito , o koya na i yaloyalo uasivi duadua ni Kalou . ” 
 O Setani na Tevoro e “ kalou ni vuravura oqo . ” 
 E vakabulabulataka tiko na lotu lasu . 
 O “ Setani sara mada ga e rawa me vukici koya me vaka e dua na agilosi ni rarama , ” e vola o Paula . 
 “ Sa sega kina ni ka veivakurabuitaki ke ra vukici ira na nona dauveiqaravi me ra vaka na i talatala ni i valavala dodonu . ” 
 O Setani e dau vukica na veika ca me rairai vinaka qai dau vakacalai ira na tamata mera vakabauta na veika lasu . 
 Na cava e kaya na Lawa ni Kalou vei Isireli makawa me baleti ira na parofita vakailasu ? 
 Sa rauta me vakacala vakaukaua na lotu lasu na iVolatabu ! 
 Me kena ivakaraitaki , na Lawa e soli vei Mosese e vakasalataki ira na tamata ni Kalou mera qarauni ira mai vei ira na parofita vakailasu . 
 Ke dua e tokona na ivakavuvuli lasu kei na qaravi ni kalou lasu ena ‘ vakamatei baleta ni vukitani mai vei Jiova . ’ 
 Era vakaroti na Isireli ‘ mera vakaotia laivi na ca mai na kedra maliwa . ’ 
 Io , o Jiova e raica na lotu lasu me ca . ​ ​ —⁠ Isikeli 13 :⁠ 3 . 
 Na ivakasala cava meda muria nikua ? 
 E tokona o Jisu Karisito kei ira na nona yapositolo na nona cata kaukaua o Jiova na lotu lasu . 
 E vakasalataki ira na nona tisaipeli o Jisu : “ Dou qarauni kemudou vinaka maivei ira nai vakavuvuli vakailasu , era sa lako mai vei kemudou ka vakaisulu vaka na sipi , a ra sa wolifa daukata e lomadra . ” 
 E vola o Paula ni “ vakaraitaki mai lomalagi na cudru ni Kalou me baleta na nodra i valavala ca kei na nodra i tovo dukadukali kece ga na tamata era sa dau tarova na kena kilai na i vakavuvuli dodonu . ” 
 E dodonu mera muria na lotu Vakarisito dina na ivakasala oqori ena nodra lako tani mai vei ira era tarova na kilai ni ka dina ni Vosa ni Kalou se o ira na vakadewa tiko na ivakavuvuli lasu . ​ ​ —⁠ 1 Joni 4 :⁠ 1 . 
 Lako Tani Vei “ Papiloni na Ka Levu ” 
 E vakamacalataki vakacava o “ Papiloni na Ka Levu ” ena iVolatabu ? 
 Dikeva mada na kena vakamacalataki na lotu lasu ena ivola ena iVolatabu na Vakatakila . 
 E vakatauvatani lotu lasu kei na dua na yalewa dautagane e lewai ira tiko e levu na matanitu kei na kedra tamata . 
 Na yalewa ivakatakarakara oqo e veibutakoci kei ira e levu na tui qai mateni voli ena nodra dra na tamata ni Kalou . 
 E volai koto e yadrena e dua na yaca e veiganiti kei na nona itovo dukadukali qai vakasisila . 
 Na yaca oya na “ Papiloni na Ka Levu , a tinadra na dautagane kei na veika vakasisila kei vuravura . ” ​ ​ —⁠ Vakatakila 17 :⁠ 5 . 
 7 , 8 . 
 E veibutakoci vakacava na lotu lasu , na cava e yaco kina ? 
 Na ivakamacala oqo kei Papiloni na Ka Levu e ganiti ira vinaka sara na veilotu lasu kece e vuravura . 
 Dina ga nira sega ni duavata na vica na udolu na isoqosoqo ni lotu e vuravura , ia era duavata ga ena inaki kei na ka era cakava . 
 Me vaka e vakatakarakarataka na yalewa dukadukali oya ena Vakatakila , e kaukaua sara na nona lewai ira na veimatanitu na lotu lasu . 
 Me vaka e dua na yalewa e sega ni yalodina ina nona vosa ni yalayala vei watina , sa veibutakoci voli na lotu lasu kei ira e levu sara na matanitu vakapolitiki . 
 “ Oi kemudou na dauyalewa kei na dautagane , dou sa sega beka ni kila , ni sa veicati kei na Kalou na veivinakati kei vuravura ? ” 
 e vola na tisaipeli o Jemesa . 
 “ Sa veimecaki kei na Kalou ko koya sa viaveiwekani kei vuravura . ” ​ ​ —⁠ Jemesa 4 :⁠ 4 . 
 E vakavuna vakalevu na leqa na kena bosoki vata na lotu lasu kei na veika vakamatanitu . 
 E kaya na turaga ni Aferika e daudikeva na veika vakapolitiki o Doketa Xolela Mangcu ni “ levu na veivakamatei e volatukutukutaki tu e vu ga mai na nodrau cakacaka vata na lotu kei na veiliutaki vakapolitiki . ” 
 E se qai vola ga oqo e dua na niusiveva : “ Na veicati e rerevaki vakalevu qai dave vakalevu kina na dra ena gauna oqo . . . e vakavuna na lotu . ” 
 Era sa vakamatei e vica vata na milioni ena veivala e tokona na lotu . 
 E bau vakacacani ira qai vakamatei ira tale ga na dauveiqaravi dina ni Kalou o Papiloni na Ka Levu , me lai vaka e sa mateni tu ena nodra dra . ​ ​ —⁠ Vakatakila 18 :⁠ 24 . 
 E vakaraitaki vakacava ena ivola na Vakatakila na nona cata o Jiova na lotu lasu ? 
 Na ka e yaco vei Papiloni na Ka Levu e vakaraitaka na nona cata o Jiova na lotu lasu . 
 E kaya na Vakatakila 17 : ​ 16 , ( VV ) : “ Na tini na i leu ko a raica , ko ira oqori kei na manumanu , era na cata na yalewa dautagane . 
 Era na kauta laivi na veika kece sa tu vua ka laivi koya me luvawale tu . 
 Era na kania na lewena ka vakamai koya e na bukawaqa . ” 
 Ena basuraki koya taumada e dua na manumanu vakaitamera me mate qai kania tale ga na lewena . 
 Sa na qai vakamai na veitikina e vo . 
 Oqori sara ga na ka era na cakava na veimatanitu e vuravura vua na lotu lasu . 
 Ena uqeti ira na Kalou mera cakava na ka oya . 
 Sa vakarau vakarusai o Papiloni na Ka Levu , se na lotu lasu kece e vuravura . 
 Ena “ sega sara ni kune tale . ” ​ ​ —⁠ Vakatakila 18 :⁠ 21 . 
 Meda raica vakacava na lotu lasu ? 
 Mera raici Papiloni na Ka Levu vakacava o ira na sokalou dina tiko ? 
 E vakarota vakamatata na iVolatabu : “ Ni lako tani mai vua , kemuni na noqu tamata ! 
 De ko ni na qai vakayacora tale ga na nona i valavala ca , ka ko ni na qai vaka i votavota e na veika rarawa e na yaco vua . ” 
 Mera se tei lako tani rawa oqo mai na lotu lasu o ira kece na vinakata mera vakabulai , de ra qai bera . 
 A parofisaitaka o Jisu Karisito ena gauna e bula voli kina e vuravura nira na levu era kaya wale tiko ga nira nona imuri ena gauna ni ivakataotioti oqo . 
 Ena kaya vei ira oqori : “ Au sega sara ni kilai kemudou ; dou lako tani vei au ni dou sa tamata dau caka ca . ” 
 E sega ni bau vakadonuya na lotu lasu na Tui , o Jisu Karisito . 
 Lako Tani Vakacava ? 
 Eda na lako tani vakacava mai na lotu lasu ? 
 Era na lako tani na lotu Vakarisito dina mai na lotu lasu ena nodra sega ni vakadonuya na kena ivakavuvuli vakalotu . 
 E kena ibalebale oqo meda kua ni rogoca se sarava na porokaramu ni lotu ena retio se retioyaloyalo se wilika na ivola ni lotu e vakalasuya na Kalou kei na nona Vosa . 
 E ka vakavuku tale ga meda kua ni tiko ena dua na soqo e vakarautaka e dua na isoqosoqo e okati vata kei na lotu lasu . 
 Eda na sega ga ni tokona na lotu lasu . 
 Nida cakava oqo eda na taqomaki keda kina mai na “ vuku vakavuravura sa sega ni yaga ka lasu talega , e vaka nai tukuni vakatamata , e vaka nai vakavuvuli vakavuravura , ka sa sega ni vaka nai vakavuvuli i Karisito . ” ​ ​ —⁠ Kolosa 2 :⁠ 8 . 
 Ena vakaraitaka vakacava e dua ni sa sega ni vinakata me lewe ni dua na lotu lasu ? 
 Vakacava ke se lewe tiko ni dua na lotu lasu e dua sa vinakata me iVakadinadina i Jiova ? 
 E dau kena ivakarau me vola e dua na ivola ni kere vakacegu me ivakadinadina ni nona sa sega ni vinakata me okati me lewe ni lotu lasu . 
 E bibi me vakadeitaka sara ga o koya ni na sega ni ciqoma e dua tale na ivakavuvuli vakayalo mai na lotu lasu . 
 Na ka e cakava o koya e vinakata me iVakadinadina sa na vakaraitaka kina ina isoqosoqo ni lotu oya , qai kilai raraba tale ga , ni sa sega ni lewenilotu . 
 Na ivakasala cava ena iVolatabu e vakaraitaka ni dodonu meda lako tani mai na lotu lasu ? 
 “ Dou kakua ni veitokani vata vakatani kei ira era sa sega ni vakabauta , ” e vola na yapositolo o Paula . 
 “ Sa veitokani vakaevei na yalododonu kei na tawa - yalododonu ? 
 se rau sa veiwekani vakaevei na rarama kei na butobuto ? 
 se rau sa veivinakati vakaevei na Karisito kei Piliali ? 
 se rau sa vakaitavi vata vakaevei ko koya sa vakabauta kei koya sa sega ni vakabauta ? 
 se rau na to vata vakaevei na vale ni Kalou kei na veimatakau ? . . . 
 Mo dou qai lako tani maivei ira , ia dou tawasei tu , sa kaya na Turaga [ o Jiova ] , ka dou kakua ni tara na ka sa sega ni savasava . ” 
 Eda muria na veivosa oqori nida lako tani mai na lotu lasu . 
 E okati tale beka ga ena ivakasala i Paula oya meda kua ni veitokani kei ira era lewe ni lotu lasu ? 
 “ Mo ni i Valavala Vakavuku ” 
 Meda sa kua sara beka ga ni veimaliwai kei ira era lotu lasu ? 
 Vakamacalataka . 
 E dodonu beka vei ira na lotu dina mera sa kua sara ga ni veitaratara kei ira na lotu lasu ? 
 Meda sa kua sara ga ni veimaliwai kei ira eda sega ni vakabauta vata ? 
 Kena isau na sega . 
 E kaya na ikarua ni ivunau levu : “ Mo lomana na kai nomu me vaka ko lomani iko . ” 
 Eda vakaraitaka na noda lomani ira na kai noda ena noda kauta vei ira na itukutuku vinaka ni Matanitu ni Kalou . 
 E laurai tale ga na noda lomani ira ena noda vakavulici ira ena iVolatabu kei na noda vakaraitaka vei ira mera lako tani tale ga mai na lotu lasu . 
 Na cava na ibalebale ni noda “ sega ni vakavuravura ” ? 
 Dina ga nida vunautaka na itukutuku vinaka vei ira na kai noda , ia nida imuri i Jisu eda na “ sega ni vakavuravura . ” 
 E ke e vakaibalebaletaki na vuravura me ilala tamata era sega ni veiriti kei na Kalou . 
 Eda sega ni vakavuravura baleta nida sega ni muria na kena itovo , ivosavosa , kei na kena ivakarau e vakacudruya na Kalou . 
 Me salavata tale ga kei na ivakavuvuli “ sa dau vakarusa na i vakarau vinaka ko ira na i tokani ca , ” eda na sega ni veitokani kei ira era sega ni bulataka na ivakarau ni bula vakarisito . 
 E ibalebale ni noda sega ni vakavuravura na noda ‘ qarauna meda kua ni vakadukadukalitaki ena veika vakavuravura . ’ 
 O koya gona e sega ni kena ibalebale ni noda sega ni vakavuravura na noda sega sara ga ni veitaratara kei ira na tamata tale e so . ​ ​ —⁠ Joni 17 : ​ 15 , 16 ; 1 Korinica 5 : ​ 9 , 10 . 
 16 , 17 . 
 Na cava me cakava na lotu Vakarisito vei ira na sega ni kila na veika dina ena iVolatabu ? 
 Ia meda raici ira vakacava na sega ni kila na ka dina ena iVolatabu ? 
 E vola o Paula vei ira na ivavakoso e Kolosa : “ Mo ni i valavala vakavuku vei ira e taudaku , ka mo ni vakayagataka vakavinaka na gauna . 
 Me dau tau vakayalovinaka na nomuni vosa ka dau vakatuituinataki , ka mo ni dau kila se cava e dodonu mo ni kaya vei ira yadua ko veivosaki kaya . ” 
 E vola na yapositolo o Pita : “ Mo ni vakarokorokotaki Karisito ga e yalomuni me nomuni Turaga . 
 Mo ni dau vakarau tu e na veigauna kece ga mo ni vakamacalataka vua na tamata yadua e via kila na i nuinui sa tu vei kemuni . 
 Ia mo ni kitaka e na yalo malumalumu kei na vakarokoroko . ” 
 A vakasalataki ira na lotu Vakarisito o Paula “ me ra kakua ni vosavakacacataka e dua na tamata se dau veivala , ia me ra yalomalua ga ka vakarokorokotaki ira na tamata kece ga . ” ​ ​ —⁠ Taito 3 : ​ 2 , VV . 
 Nida iVakadinadina i Jiova , eda na sega ni voravora se qaciqacia vei ira na tani . 
 Eda na sega ni vosa beci ira na lotu tani . 
 Ia , eda na dau lewai keda vakamatau , kevaka mada ga era sega ni lomani keda se ra vosavakacacataki keda na itaukeinivale , o ira eda vakaitikotiko vata , se o ira na noda itokani vakacakacaka . ​ ​ —⁠ Kolosa 4 : 6 ; 2 Timoci 2 : ​ 24 . 
 “ Taura Matua Nai Vakarau ni Vosa Dina ” 
 Na ivakarau ni bula vakayalo vakaloloma cava e yacovi koya e suka tale ina lotu lasu ? 
 Ni sa kila na ka dina , ena bau ka vakaloloma dina me dua e suka tale ina lotu lasu ! 
 E vakamacalataka na iVolatabu na ca ni kena vakayacori oqori : “ Kevaka era a sa dro bula mada mai na veika dukadukali ni vuravura oqo e na vuku ni nodra kila na noda Turaga ka i vakabula ko Jisu Karisito , ka ra sa baci tacori tale ka rawai e na veika ca oqo e na qai yaco me ca vakalevu cake na kedra i tinitini mai na kedra i tekitekivu . . . . 
 E vakaraitaka ni dina na i vosavosa koya : ‘ Sa lesu tale na koli ki na nona lua , ’ ka , ‘ Sa qiliraki koya tale e na soso na vuaka sa vakasilimi oti . ’ 
 ” ​ ​ —⁠ 2 Pita 2 : ​ 20 - ​ 22 , VV . 
 Na cava e bibi kina meda qarauna na veika e rawa ni vakaleqa na noda bula vakayalo ? 
 Meda qarauna na veika e rawa ni vakaleqa na noda bula vakayalo . 
 E rawa ni vakaleqai dina na noda bula vakayalo . 
 E vakarota na yapositolo o Paula : “ Sa tukuna vakamacala na Yalo Tabu ni na vuki tani eso mai na vakabauta e na gauna emuri , ni ra vakarogoca eso na yalo e dauveivakacalai kei na nodrai vakavuvuli na tevoro . ” 
 Eda sa bula tiko oqo ena “ gauna emuri . ” 
 O ira na sega ni dro tani mai na lotu lasu e rawa nira “ veikauyaki e na ua kei na cagi kece ga ni veivakavuvuli , e na i vadi qaseqase era bulia na tamata me ka ni veivakacalai . ” ​ ​ —⁠ Efeso 4 : ​ 13 , 14 , VV . 
 Eda na taqomaki keda vakacava mai na veivakaleqai ni lotu lasu ? 
 Eda na taqomaki keda vakacava mai na veivakaleqai ni lotu lasu ? 
 Raica mada na veika sa vakarautaka vei keda o Jiova . 
 Sa tu vei keda na Vosa ni Kalou na iVolatabu . 
 E vakarautaka tale ga vakalevu o Jiova na kakana vakayalo ena nona vakayagataka “ na dauveiqaravi yalo dina ka vuku . ” 
 Nida toso tiko ena dina , eda na sega beka ni via tovolea na ‘ kakana dina e yaga vei ira na sa matua ’ da qai gumatua ena sosoqoni ena vanua eda vulica kina na veika vakayalo ? 
 Meda vakayagataka vinaka na isolisoli kece i Jiova me rawa kina nida “ taura matua nai vakarau ni vosa dina ” eda sa mai rogoca . 
 Ena qai rawa kina meda lako tani mai na lotu lasu . 
 Na Cava O sa Vulica ? 
 • Na cava o “ Papiloni na Ka Levu ” ? 
 • Na cava meda cakava meda lako tani kina mai na lotu lasu ? 
 • Na cava meda qarauna de vakaleqa na noda bula vakayalo ? 
 [ iYaloyalo ena tabana e 28 ] 
 O kila na vuna e vakatauvatani kina o “ Papiloni na Ka Levu ” me yalewa ivalavala dukadukali ? 
 [ iYaloyalo ena tabana e 29 ] 
 Sa vakarau vakarusai o “ Papiloni na Ka Levu ” 
 [ iYaloyalo ena tabana e 31 ] 
 Eda vakaraitaka na “ yalo malumalumu kei na vakarokoroko ” nida veitaratara kei ira eda sega ni vakabauta vata 
 ‘ Lako , Qisi Ira Mera Tisaipeli , Papitaisotaki Ira ’ 
 “ Dou lako yani ka qisi ira me ra noqu tisaipeli na lewe ni veivanua kece ga , ka papitaisotaki ira . . . , vakavulici ira me ra muria na veika kece ga au sa vakarota tu vei kemudou . ” ​ — MACIU 28 : ​ 19 , 20 , VV . 
 Na vakatulewa cava e cakava na matanitu o Isireli ena ruku ni Ulunivanua o Saineai ? 
 RAUTA na 3,500 na yabaki sa oti , a vosa ni yalayala vua na Kalou e dua na matanitu taucoko . 
 Nira soqoni tiko ena ruku ni Ulunivanua o Saineai , era kacivaka raraba na Isireli : “ A ka kecega sa kaya ko Jiova keimami na cakava . ” 
 E tekivu ena gauna oya na nodra sa yaco na Isireli mera tamata era yalataki vua na Kalou , mera nona “ [ i ] yau talei . ” 
 Era vakanamata tu ina nona veitaqomaki ra qai nuitaka mera lai bula ena veitabagauna e se bera mai ena vanua e “ dave kina na wai - ni - sucu kei na oni . ” ​ ​ —⁠ Vunau ni Soro 20 :⁠ 24 . 
 Na veiwekani cava kei na Kalou e rawa nida marautaka nikua ? 
 Ia e vakadeitaka na daunisame o Esafa nira “ sega ni vakabauta na veiyalayalati kei na Kalou , ka ra bese ni muria na nona vunau ” o ira na Isireli . 
 Era sa sega ni muria na vosa ni yalayala se bubului era cakava na nodra qase vei Jiova . 
 E vakayalia kina na matanitu oya na veiwekani uasivi kei na Kalou . 
 E mani “ kauta mai kina e so na kai veimatanitu tani na Kalou , me ra nona . ” 
 Ena gauna ni ivakataotioti oqo sa kumuna tiko e “ dua nai soqosoqo levu sara , e sega e dua na tamata e wilika rawa , mai na veivanua kece , kei na veimataqali , kei na veimatanitu , kei na duivosavosa , ” era kacivaka ena marau : “ A vu ni bula na noda Kalou , o koya sa tiko e nai tikotiko - vakaturaga , vua na Lami talega . ” ​ ​ —⁠ Vakatakila 7 : ​ 9 , 10 . 
 Na cava me cakava e dua me qai veiwekani kina kei na Kalou ? 
 Me marautaka na veiwekani talei kei na Kalou , ena vinakati vua e dua me yalataki koya vei Jiova qai vakaraitaka raraba na yalayala oya ena nona papitaiso . 
 Oqo e ivakaraitaki ni talairawarawa ina ivakaro i Jisu vei ira na nona tisaipeli : “ Dou lako yani ka qisi ira me ra noqu tisaipeli na lewe ni veivanua kece ga , ka papitaisotaki ira e na yaca ni Tamamudou kei na Luvena kei na Yalo Tabu ; vakavulici ira me ra muria na veika kece ga au sa vakarota tu vei kemudou . ” 
 O ira na Isireli era rogoca na kena wiliki “ nai vola ni veiyalayalati . ” 
 E matata vinaka vei ira na nodra itavi vei Jiova . 
 E vaka kina nikua , e vinakati tale ga vua e via papitaiso me tiko vua na kilaka dodonu me baleta na loma ni Kalou e vakaraitaki ena nona Vosa , na iVolatabu . 
 Na cava me cakava e dua me qai rawa ni papitaiso ? 
 ( Okata na kato e cake . ) 
 E macala ni a nakita o Jisu me yavutaki vinaka na nodra vakabauta na nona tisaipeli ni bera nira papitaiso . 
 E vakaroti ira nona imuri mera qisi ira mera tisaipeli se veivakatisaipelitaki ra qai vakavulici ira tale ga mera ‘ muria na veika kece ga e vakarota o koya . ’ 
 E kena ibalebale ni o ira na qai papitaiso oqo era sa vulica tu mai na iVolatabu ena vica na vula se dua se rua sara na yabaki , mera kua kina ni vakatulewa vakariri se cala na nodra vakatulewa . 
 Ena siga era papitaiso kina , era sauma ena io e rua na taro bibi . 
 Ni vakabibitaka o Jisu ni dodonu me ‘ Io na Io , me Sega na Sega , ’ ena vinaka meda raica mada vakamatailalai na ibalebale ni rua na taro e dau tarogi ena gauna ni papitaiso . ​ ​ —⁠ Maciu 5 : ​ 37 . 
 Veivutuni kei na Yalayala 
 Na cava na rua na ka e vakabibitaki ena imatai ni taro ni papitaiso ? 
 Era dau tarogi taumada na vinakata mera papitaiso se era sa veivutunitaka na ivakarau ni nodra bula makawa ra qai yalataka na nodra bula mera cakava na loma i Jiova . 
 Na taro oqo e vakabibitaka na rua na ka e dodonu me cakava e dua ni bera ni papitaiso , oya me veivutuni , me yalataki koya tale ga . 
 6 , 7 . ( a ) Na cava e vinakati kina mera veivutuni o ira kece na via papitaiso ? 
 ( b ) Na veisau cava me cakava e dua ni sa veivutuni ? 
 Na cava e dodonu me veivutuni kina e dua e via papitaiso ? 
 E vakamacalataka na yapositolo o Paula : “ Eda a vakataki ira tale tu ga e liu e na noda muria na gagadre ca ni yagoda . ” 
 Ni bera noda mai kila na loma ni Kalou , e vakavuravura tu na noda bula , nida muria voli na veika e vakavuravura kei na kena ivakarau . 
 A liutaka tiko na noda bula na kalou ni vuravura oqo , o Setani . 
 Ia nida mai kila na loma ni Kalou , eda sa nakita ‘ me liutaki keda na lewa ni Kalou ena vo kece ga ni gauna eda bula tiko kina , me kua tale ni lewai keda na veigagadre vakayago . ’ ​ ​ —⁠ 1 Pita 4 :⁠ 2 , VV . 
 E yaga vakalevu na ivakarau ni bula vou oqo . 
 E dolava tale ga vei keda e dua na veiwekani uasivi kei Jiova , na ka e vakatauvatana o Tevita me vaka na noda sureti meda lai tiko ena “ vale ” ni Kalou kei na nona “ ulu - ni - vanua tabu . ” 
 Oqo e dua dina na ka dokai . 
 Ena sega ni veisureti vakaveitalia o Jiova , ena sureta ga o koya e “ lako vakadodonu , ka kitaka nai valavala dodonu , ka vosa dina tiko mai na vu ni yalona . ” 
 Meda sauva na ivakatagedegede oqori , ena rairai vinakati meda veisautaka e so na noda itovo kei na noda ivakarau , ena vakatau ena ivakarau ni noda bula ni bera noda vulica na ka dina . 
 Ena uqeti keda meda veisau na noda veivutuni , oya na noda veivutunitaka na noda ivakarau ni bula makawa da qai saga vakaukaua meda vakamarautaki Jiova . 
 Ena kena ibalebale oqo meda saumaki sara ga mai na noda muria tiko na ivakarau ni bula vakavuravura ina noda cakava na veika e vinakata na Kalou . ​ ​ —⁠ Cakacaka 3 : ​ 19 . 
 Eda yalataki keda vakacava , erau lako vata vakacava kei na papitaiso ? 
 Na ikarua ni iwasewase ni imatai ni taro era tarogi kina na via papitaiso e baleta na nodra sa yalataki ira se sega mera cakava na loma i Jiova . 
 E rui bibi me na yalayala rawa e dua ni bera ni papitaiso . 
 Eda cakava oqo ena noda vakaraitaka ena noda masu vei Jiova nida via solia na noda bula vua ena vuku i Karisito . 
 Sa na taukeni keda o Jiova , ena noda iLiuliu tale ga . 
 Me vakataki Jisu eda na rekitaka na noda cakava na veika e vinakata na Kalou . 
 Eda yalayala ga vakadua vei Jiova . 
 Ia , me vaka ni sega ni dua e kila na noda yalataki keda vei Jiova , era na qai kila na tani na noda sa yalataki keda vua na Tamada vakalomalagi ena gauna eda papitaiso kina . ​ ​ —⁠ Roma 10 :⁠ 10 . 
 9 , 10 . ( a ) Na cava e okati ena noda cakava na loma ni Kalou ? 
 ( b ) Era bau kila tale ga vakacava na Nazi na bibi ni noda yalataki keda ? 
 Na cava e okati ena noda muria na ivakaraitaki i Jisu nida cakava na loma ni Kalou ? 
 A tukuna o Jisu vei ira nona tisaipeli : “ Kevaka e dua e via muri au , me kua ni lewai koya tale tiko , ia me colata ga na nona kau ni rarawa qai muri au tiko ga . ” 
 E vakaraitaka e ke o Jisu e tolu na ka e dodonu meda cakava . 
 Kena imatai , meda “ kua ni lewai ” keda . 
 Oqo e kena ibalebale meda kua ni vakaliuca na veika eda gadreva , ia meda vakaliuca ga na ivakaro ni Kalou kei na nona veidusimaki . 
 Kena ikarua , meda ‘ colata na noda kau ni rarawa . ’ 
 Ena gauna i Jisu , e dau ivakatakilakila ni kau ni rarawa na madua kei na vakararawataki . 
 Nida lotu Vakarisito eda na vakacacani ena vuku ni itukutuku vinaka . 
 Dina ga ni na beci keda se vakalialiai keda o vuravura , ia me vakataki Karisito eda na ‘ sega ni madua nida vakalialiai ’ baleta eda kila nida vakamarautaka tiko na Kalou . 
 Kena ikatolu , meda muri Jisu “ tiko ga . ” ​ ​ —⁠ Same 73 : 26 ; 119 : 44 ; 145 :⁠ 2 . 
 E talei ni so sara mada ga na dauveitusaqati era raica rawa na nodra yalataki ira na iVakadinadina i Jiova mera qarava vakatabakidua na Kalou . 
 Me kena ivakaraitaki , ena nodra keba ni veivakararawataki na Nazi e Buchenwald , mai Jamani , era vakaroti kina na iVakadinadina era sega ni via cakitaka na nodra vakabauta mera sainitaka na itukutuku oqo : “ Au na Gonevuli ni iVolatabu tiko ga , au na dina tiko ga ina noqu vosa ni yalayala vei Jiova . ” 
 Oqo tale ga e itovo ni nodra rai na dauveiqaravi yalodina ni Kalou era sa yalataki ira oti ! ​ ​ —⁠ Cakacaka 5 : ​ 32 . 
 Kilai Nida iVakadinadina i Jiova 
 Na veika dokai cava e tadola vua e papitaiso ? 
 Ena ikarua ni taro , e tarogi taumada kina o koya e via papitaiso se matata vua se sega ni nona papitaiso oqo sa na kilai kina me iVakadinadina i Jiova . 
 Ni sa tabadromuci oti , sa yaco me italatala e vakadonui e vakayacani vei Jiova . 
 Oqo e dua na ka dokai qai itavi bibi . 
 Sa na rawa tale ga vua e papitaiso me bula tawamudu , kevaka e yalodina tiko ga vei Jiova . ​ ​ —⁠ Maciu 24 :⁠ 13 . 
 Na itavi cava e salavata mai kei na dokai ni vakayacani ena yaca i Jiova ? 
 Sa bau dua dina na ka dokai meda vakayacani vua na Kalou kaukaua duadua , o Jiova . 
 A kaya na parofita o Maika : “ Ko ira kece na veimataqali era na dui muria na yaca ni nodra kalou , ia koi keda , eda na muria ga na yaca i Jiova na noda Kalou ka sega ni mudu ka sega ni mudu . ” 
 Ia na ka dokai oqori e salavata mai kei na itavi . 
 Ena vinakati meda moica na noda bula me lagiti kina na yaca eda sa mai vakayacani kina . 
 Me vaka e vakaraitaka o Paula vei ira na lotu Vakarisito mai Roma , kevaka e dua e sega ni bulataka na veika e vunautaka , ena “ dauvosavakacacataki ” se vakarogocataki kina na yaca ni Kalou . ​ ​ —⁠ Roma 2 : ​ 21 - ​ 24 . 
 Na cava e nodra itavi kina na tamata i Jiova era sa yalataki ira mera vakadinadinataka na nodra Kalou ? 
 Ni yaco me iVakadinadina i Jiova e dua , e sa vakadonuya me vakadinadinataka na nona Kalou . 
 O Jiova a sureti ira mada na matanitu yalataki o Isireli mera vakadinadinataka na nona itutu vakalou e tawamudu . 
 Ia era sega ni cakava na itavi oqori na matanitu oya , mani sega ni vakadonui ira kina o Jiova . 
 Era doka na lotu Vakarisito nikua na itavi dokai ni nodra vakadinadinataki Jiova tiko . 
 Eda cakava oqo baleta nida lomani koya da qai gadreva me vakarokorokotaki na yacana . 
 E rawa vakacava meda galuvaka tiko na veika dina me baleta na Tamada vakalomalagi kei na nona inaki ? 
 Eda vakataki koya ga na yapositolo o Paula ena nona kaya : “ Sa noqu i tavi . 
 Au sa na kalouca ke’u sega ni vunautaka na i tukutuku vinaka ! ” ​ ​ —⁠ 1 Korinica 9 : ​ 16 , VV . 
 14 , 15 . ( a ) E vukei keda vakacava na isoqosoqo i Jiova meda toso vakayalo ? 
 ( b ) Na isolisoli cava soti e vukei keda vakayalo ? 
 Na ikarua ni taro e vakadreta tale ga vua e via papitaiso na kena vinakati me cakacaka vata kei na isoqosoqo ni Kalou e dusimaka tiko na yalona tabu . 
 Eda na sega ni qaravi Jiova duadua , eda na gadreva tale ga na nodra veivuke , veitokoni , kei na nodra veivakayaloqaqataki na ‘ wekada ’ vakayalo . 
 E vakaitavi vakalevu na isoqosoqo ni Kalou ena noda toso vakayalo . 
 E vakarautaka mai e levu sara na ivola me vukei keda meda tubu cake ena kilaka dodonu , me vukei keda meda vakatulewa vinaka nida sotava na leqa , qai vukei keda me vinaka tiko ga na noda veiwekani kei na Kalou . 
 Me vaka na tina e vakadeitaka me qaravi qai vakani vinaka na luvena , e vakarautaka vakalevu tiko “ na dauveiqaravi yalo dina ka vuku ” na kakana vakayalo ena vukei keda meda toso vakayalo . ​ ​ —⁠ Maciu 24 : ​ 45 - ​ 47 , VV ; 1 Cesalonaika 2 : ​ 7 , 8 . 
 Na soqoni e veimacawa e vakavulici ira qai vakayaloqaqataki ira tiko na tamata i Jiova mera iVakadinadina i Jiova yalodina . 
 Na Koronivuli ni Vuli Vunau e vukei keda meda maqosa ena vosa ena matanalevu , na Soqoni ni Cakacaka e vakavulici keda ena ivalavala ni noda tukuna na noda itukutuku . 
 Eda vulica ena noda dau soqoni kei na noda vulica vakataki keda na iVolatabu ni vakilai sara tiko ga na cakacaka ni yalona tabu o Jiova ena nona isoqosoqo . 
 Na veisolisoli kece ni Kalou oqo e vakasalataki keda meda qarauni keda mai na ca , e vukei keda meda italatala vinaka , qai vukei keda tale ga meda yadra tiko vakayalo . ​ ​ —⁠ Same 19 : ​ 7 , 8 , 11 ; 1 Cesalonaika 5 : ​ 6 , 11 ; 1 Timoci 4 : ​ 13 . 
 Ka e Uqeta na Vakatulewa 
 Na cava e uqeti keda meda yalataki keda vei Jiova ? 
 Ena rua na taro ni papitaiso oya era raica rawa kina na via papitaiso na bibi kei na itavi e kauta mai na papitaiso . 
 Na cava gona e uqeta e dua me via papitaiso ? 
 Eda sega ni papitaiso baleta ni dua e vakasaurarataki keda , ia e baleta ga ni “ vakayarayarataki ” keda kina o Jiova . 
 E liutaka tiko na lomalagi kei na vuravura na Kalou ena loloma , e sega ni veivakasaurarataki baleta ni “ loloma na Kalou . ” 
 Eda toro volekati Jiova baleta e dau yalololoma ni veitaratara kei keda . 
 E solia mai na luvena duabau ga e vakatubura ena vukuda qai solia tale ga vei keda na inuinui uasivi . 
 Oya na vuna eda soli keda kina se yalataki keda kina vua . ​ ​ —⁠ Vosa Vakaibalebale 3 : 9 ; 2 Korinica 5 : ​ 14 , 15 . 
 Eda sega ni yalataki keda ina cava ? 
 Eda sega ni yalataki keda ina dua na sasaga se cakacaka , eda yalataki keda ga vei Jiova . 
 Ena veisau na cakacaka e lesia na Kalou vei ira na nona tamata , ia na nodra yalayala e sega ni veisau . 
 Me kena ivakaraitaki , a duatani na ka e tukuni vei Eparama qai duatani na ka e tukuni vei Jeremaia . 
 Ia , erau cakava ruarua na itavi e solia vei rau na Kalou baleta ni rau lomani Jiova rau qai vinakata me rau cakava ena yalodina na lomana . 
 Ena gauna ni ivakataotioti oqo eda vinakata kece na imuri papitaiso i Karisito meda vunautaka na itukutuku vinaka ni Matanitu ni Kalou da qai veivakatisaipelitaki . 
 Nida gumatua ena cakacaka oqo eda sa vakaraitaka tiko na noda lomana na Tamada vakalomalagi , eda vakaraitaka tale ga nida yalataki keda dina vua . ​ ​ —⁠ 1 Joni 5 :⁠ 3 . 
 18 , 19 . ( a ) Na itukutuku cava eda vakaraitaka ena gauna ni noda papitaiso ? 
 ( b ) Na cava ena dikevi ena ulutaga e tarava ? 
 E sega ni vakabekataki ni papitaiso e dolava vei keda e levu na veivakalougatataki , ia me kua ga ni raici vakamamada . 
 E bibi cake na noda papitaiso mai na veika tale e so eda cakava . 
 Ena gauna eda papitaiso kina eda sa vakaraitaka raraba tiko na itukutuku : “ Sa noda Kalou ka tawa mudu na Kalou oqo : ena tuberi keda ko koya ka yacova na noda mate . ” ​ ​ —⁠ Same 48 :⁠ 14 . 
 Na ulutaga e tarava ena dikeva e so tale na taro ena rairai tarogi me baleta na papitaiso . 
 E tu beka na vuna vinaka me kua ni papitaiso kina e dua ? 
 E vakatau beka ena yabaki ni bula ? 
 E rawa vakacava meda kauaitaka kece na rakorako ni gauna ni papitaiso ? 
 Vakamacalataka Mada 
 • Na cava e vinakati kina me veivutuni na lotu Vakarisito yadua ni bera ni 
 papitaiso ? 
 • Na cava e okati ena yalayala vua na Kalou ? 
 • Na itavi cava e salavata mai kei na dokai ni noda vakayacani vei Jiova ? 
 • Na cava e uqeti keda meda papitaiso ? 
 [ Kato / ​ iYaloyalo ena tabana e 22 ] 
 Na Rua na Taro ni Papitaiso 
 Ena yavu ni isoro i Jisu Karisito , o sa veivutunitaka nomu ivalavala ca , o sa yalataki iko tale ga vei Jiova mo cakava na lomana ? 
 O sa kila ni nomu yalayala kei na nomu papitaiso o sa yaco kina mo iVakadinadina i Jiova , mo lewe tale ga ni isoqosoqo ni Kalou e dusimaka tiko na yalona tabu ? 
 [ iYaloyalo ena tabana e 23 ] 
 Na yalayala e vosa ni yalayala eda cakava vei Jiova ena noda masu 
 [ iYaloyalo ena tabana e 25 ] 
 Eda vakaraitaka na noda yalataki keda vua na Kalou ena noda cakacaka vakavunau 
 Saga na iVakatagedegede ni Papitaiso Vakarisito 
 “ A cava sa tarovi au me’u kua ni papitaisotaki ? ” ​ — CAKACAKA 8 : ​ 36 . 
 1 , 2 . 
 Rau veitalanoa rawa vakacava o Filipe kei na turaga ni Iciopea , na cava e vakaraitaka ni kauaitaka na sokalou dina ? 
 NI OTI e dua se rua na yabaki nona mate o Jisu , a muria tiko na gaunisala mai Jerusalemi ki Kesa ena ceva e dua na vakailesilesi vakamatanitu . 
 E lakova tiko e dua na ilakolako balavu e rauta ni 1,500 na kilomita . 
 Na turaga dausokalou oqo e gole sara mai Iciopea me mai sokalou vei Jiova e Jerusalemi . 
 Ni rui balavu na nona ilakolako lesu na turaga vakabauta oqo , e vakayagataka vinaka na gauna oqori me wilika kina na Vosa ni Kalou . 
 E kauaitaki koya o Jiova baleta ni dei vinaka tu na nona vakabauta . 
 E qai vakayagataka nona agilosi me tukuna vua na tisaipeli o Filipe me lai vunau vua na turaga oqo . ​ ​ — Cakacaka 8 : ​ 26 - ​ 28 . 
 A rawarawa vei Filipe me rau veitalanoa baleta e wilivola tiko ena domoilevu na turaga ni Iciopea ni a kena ivakarau ena gauna oya . 
 E rogoca rawa o Filipe ni a wilika tiko na ivola i Aisea . 
 Me rawa ni kauai mai na turaga ni Iciopea , a tarogi koya o Filipe ena dua na taro rawarawa sara : “ Ko ni kila beka na ka ko ni wilika tiko ? ” 
 Rau veitalanoataka sara na Aisea 53 : ​ 7 , 8 . 
 E qai “ vunautaki Jisu vua ” o Filipe . ​ ​ — Cakacaka 8 : ​ 29 - ​ 35 , VV . 
 3 , 4 . ( a ) Na cava e sega ni vakabera kina o Filipe me papitaisotaki koya na turaga ni Iciopea ? 
 ( b ) Na taro cava soti eda na dikeva oqo ? 
 Ena loma ni dua ga na gauna lekaleka sa kila na turaga ni Iciopea oya na itavi i Jisu ena kena vakayacori na inaki ni Kalou , e raica rawa tale ga ni dodonu me tisaipeli papitaiso i Karisito . 
 “ Na cava e sega kina ni rawa me’u papitaisotaki ? ” 
 e tarogi Filipe ni raica ni sa tu na wai . 
 Oqo e dua na ituvaki e duatani . 
 Na turaga oqo sa sokalou tiko vei Jiova , ni a tavuki ina lotu Vakajiu . 
 Ke sega ni papitaiso oqo , ena wawa tale tiko me dua na gauna balavu . 
 Sa kila vinaka tu na turaga oqo na veika e gadreva na Kalou , e lomana sara ga me sa soli koya vakatabakidua vua . 
 E vakadonuya o Filipe na nona kerekere . 
 Ni papitaiso oti na turaga ni Iciopea oqo , “ sa mai lako yani ko koya e na marau . ” 
 E sega ni vakabekataki ni a lai gumatua sara me vunautaka na itukutuku vinaka ena nona vanua . ​ ​ — Cakacaka 8 : ​ 36 - ​ 39 , VV . 
 E sega ni dodonu me tauri vakamamada qai vakayacori totolo na yalayala kei na papitaiso , ia e vakaraitaka na ivakaraitaki ni turaga ni Iciopea oya ni so na gauna e rawa ni papitaiso e dua ni oti ga e dua na gauna lekaleka mai na nona rogoca na ka dina ena Vosa ni Kalou . 
 * E veiganiti kina me vakasamataki e vica na taro oqo : Na vakavakarau cava e dodonu me caka ni bera na papitaiso ? 
 Ena gauna cava me kauaitaki kina na yabaki ni bula ? 
 Na toso vakayalo cava me na laurai vua e bera ni papitaiso ? 
 Na cava e vinakata kina o Jiova meda taura na ikalawa oqo ? 
 Na Veiyalayalati Bibi 
 5 , 6 . ( a ) Era sauma vakacava na loloma i Jiova o ira na tamata ni Kalou ena gauna sa oti ? 
 ( b ) Na veiwekani voleka cava kei na Kalou eda na marautaka nida sa papitaiso ? 
 Ni sa sereki ira na Isireli mai Ijipita , a vakadonuya o Jiova me ciqomi ira me nona “ [ i ] yau talei , ” me lomani ira qai taqomaki ira mera dua kina na “ vanua tabu . ” 
 Ia , mera tauca na veivakalougatataki oqori , a vinakati me qaqaco vinaka na nodra lomana na Kalou . 
 Era cakava oqo ena nodra vakadonuya mera cakava na ‘ ka kece ga e kaya o Jiova ’ kei na nodra veiyalayalati kei koya . 
 A vakaroti ira na nona imuri ena imatai ni senitiuri o Jisu mera qisi ira se vukei ira na lewe ni veivanua kece ga mera tisaipeli , mera qai papitaiso o ira era vakabauta na nona ivakavuvuli . 
 A vakatau na nodra veiwekani vinaka kei na Kalou ena nodra vakabauti Jisu Karisito kei na nodra papitaiso . ​ ​ — Maciu 28 : ​ 19 , 20 , VV ; Cakacaka 2 : ​ 38 , 41 . 
 Na itukutuku ena iVolatabu e vakaraitaka ni o Jiova ena vakalougatataki ira na yalataka mera qaravi koya tiko ena yalodina . 
 Ena vinakati gona vei ira na lotu Vakarisito mera yalayala ra qai papitaiso me rawa kina ni vakalougatataki ira o Jiova . 
 Eda sa vakadonuya meda muria tiko na nona sala da qai qara tale ga na nona veidusimaki . 
 Ia o Jiova e vaka sara ga e taura na ligada qai tuberi keda ena sala e dodonu meda lakova . ​ ​ — Same 73 : 23 ; Aisea 30 : 21 ; 41 : ​ 10 , 13 . 
 Na cava meda vakatulewataka ga kina vakataki keda na noda yalayala kei na papitaiso ? 
 Ena rawa ga nida taura na ikalawa oqori kevaka eda lomani Jiova da qai qaravi koya . 
 Me kua ni dua e papitaiso baleta wale ga ni tukuna vua e dua ni sa dede na nona vuli iVolatabu se baleta ga nira papitaiso na nona itokani . 
 E rawa nira veivakauqeti na itubutubu kei ira na lotu Vakarisito matua me vakasamataki na yalayala kei na papitaiso . 
 Na yapositolo mada ga o Pita e uqeti ira na vakarogoci koya ena Penitiko mera “ papitaisotaki . ” 
 Ia na noda yalayala e noda ga , ena sega ni rawa ni cakava ena vukuda e dua tale na tamata . 
 Meda vakatulewataka sara ga na noda cakava na loma ni Kalou . ​ ​ — Same 40 : 8 . 
 Vakarautaki ni Papitaiso 
 8 , 9 . ( a ) Na cava e sega ni tokona kina na iVolatabu na nodra papitaiso na gonelalai ? 
 ( b ) Na toso vakayalo cava me na laurai vei ira na itabagone ni bera nira papitaiso ? 
 E rawa beka vei ira na gonelalai mera vakatulewataka vakayalomatua na nodra yalataki ira ? 
 E sega ni vakaraitaka na iVolatabu na yabaki ni papitaiso . 
 Ia , e sega ni rawa vei ira na gonelalai mera vakabauta se yalataki ira vua na Kalou . 
 Me baleti ira na lotu Vakarisito ena imatai ni senitiuri , a vola na dauvolaitukutuku makawa o Augustus Neander ena nona ivola General History of the Christian Religion and Church : “ Ena gauna oya era dau papitaiso ga na uabula nira kila vinaka ni rau veisemati na papitaiso kei na vakabauta . ” 
 So na itabagone e totolo cake na nodra yalomatua vakayalo , e so ena berabera . 
 Ia ni bera nodra papitaiso , e dodonu vei ira na itabagone mera sa veiwekani voleka kei Jiova , ra kila vinaka na ivakavuvuli vakaivolatabu , qai matata vinaka vei ira na veika e gadrevi vua e yalataki koya , me vaka ga e gadrevi vei ira na uabula . 
 Na cava e gadrevi me cakava e dua ni bera ni yalayala qai papitaiso ? 
 O Jisu a vakaroti ira na nona tisaipeli mera vakavulici ira na tataleitaki vou ena veika kece ga e vakarota . 
 E gadrevi taumada vei ira na tataleitaki vou mera kila vinaka na ka dina , me rawa kina nira vakabauti Jiova kei na nona Vosa . 
 Ni sa tara na lomana na veika dina ena iVolatabu , oqo ena uqeti koya me veivutuni , me saumaki tale ga mai na nona ivakarau ni bula makawa . 
 Oti oya sa na qai rawa kina vua me yalataki koya vei Jiova qai papitaiso , me vaka e vakarota o Jisu . 
 Na cava e bibi kina meda vakaitavi wasoma ena cakacaka vakavunau ni se bera mada ga nida papitaiso ? 
 E gadrevi tale ga vua e dua e via papitaiso me na vunautaka na itukutuku vinaka ni Matanitu ni Kalou . 
 Oqo na cakacaka bibi e lesia o Jiova mera cakava na nona tamata ena gauna ni ivakataotioti oqo . 
 Ena rawa kina vei ira na se bera ni papitaiso mera vakamacalataka na nodra vakabauta vei ira tale e so . 
 Na nodra vakaitavi ena cakacaka oqo ena vukei ira mera vakaitavi wasoma ena cakacaka vakavunau ena gauna era sa papitaiso oti kina . ​ ​ — Roma 10 : ​ 9 , 10 , 14 , 15 . 
 Cava e Tarovi Iko Tiko Mo Kua ni Papitaiso ? 
 Na cava ena rawa ni vakabera na nodra papitaiso e so ? 
 So era sega tiko ni papitaiso baleta nira sega ni via colata na kena icolacola . 
 Era kila ni na vinakati mera veisautaka na ivakarau ni nodra bula me rawa kina nira muria na ivakatagedegede i Jiova . 
 Se era nanuma beka ni na dredre vei ira mera muria na veika e gadrevi vei ira na sa papitaiso . 
 Era na vakasama sara beka vaka oqo e so , “ De’u na cakava e dua na cala au qai vakasivoi mai na ivavakoso . ” 
 Ena gauna i Jisu , na cava e vakavuna mera sega ni yaco kina mera imuri i Jisu e so ? 
 Ena gauna i Jisu e so era vakatara na veika e baleti ira ga kei na nodra kauaitaka vakalevu na nodra vuvale me vakaleqa na nodra yaco mera tisaipeli i Jisu . 
 A kaya e dua na vunivola ni na muri Jisu ena veiyasana kece e lako kina o Jisu . 
 Ia e qai vakaraitaka o Jisu ni dau levu na gauna e sega mada ga na vanua me moce kina . 
 Ni sureta e dua e vakarorogo tiko me nona tisaipeli , e tukuna na tamata oya me se tei lai “ buluti ” tamana mada . 
 E rairai via tu beka ga e vale me yacova ni mate o tamana , e sega ni via muri Jisu me qai qarava na nona itavi vakavuvale ena gauna e vinakati kina . 
 E kaya na kena ikatolu ni vinakata me lai “ veitatau ” mada vei iratou na nona vuvale ni bera ni muri Jisu . 
 E vakamacalataka o Jisu ni nodratou lokuyara oya e vakaraitaka ni ratou ‘ rai tale tiko i muri . ’ 
 O ira na via lokuyara era na vaqara ulubale tu ga mera kua kina ni colata na itavi ni lotu Vakarisito . ​ ​ — Luke 9 : ​ 57 - ​ 62 . 
 ( a ) Na cava eratou cakava o Pita , Adriu , Jemesa , kei Joni ni qisi iratou o Jisu me ratou gonedau ni tamata ? 
 ( b ) Na cava meda kua kina ni tu vakasuka meda colata na ivua i Jisu ? 
 E kena veibasai na nodratou ivakaraitaki o Pita , Adriu , Jemesa , kei Joni . 
 Ni qisi iratou me ratou gonedau ni tamata , e kaya na iVolatabu : ‘ Ratou biuta tu yani na nodratou lawa ratou muri koya . ’ 
 Ena nodratou vakatulewa oqori eratou vakila kina na dina ni ka e qai tukuna vei iratou o Jisu : “ Vakataqara vei kemudou na noqui vua , ka vuli vei au , ni’u sa yalomalua ka yalomalumalumu : dou na kunea kina na vakacegu ni yalomudou . 
 Ni sa rawarawa na noqui vua , ka mamada na noqui colacola . ” 
 Dina ni kauta mai e so na icolacola na papitaiso , e vakadeitaka vei keda o Jisu ni rawarawa , mamada qai veivakacegui na icolacola oqori . 
 E vakaraitaka vakacava na nodrau ivakaraitaki o Mosese kei Jeremaia ni rawa nida nuitaka na veitokoni ni Kalou ? 
 E dau noda ivakarau meda dau beci keda . 
 Rau a nanuma taumada o Mosese kei Jeremaia ni sega ni ganiti rau na ilesilesi e solia vei rau o Jiova . 
 E qai vakadeitaki rau vakacava na Kalou ? 
 E kaya vei Mosese : “ Au na tiko vakaidina kei iko . ” 
 E yalataka vei Jeremaia : “ Ni’u sa tiko vata kei iko koi au , me’u vakabulai iko . ” 
 E rawa tale ga meda nuitaka na veitokoni ni Kalou . 
 Nida lomana na Kalou da qai vakanuinui vua , ena vukei keda o koya meda kua ni vakatitiqataka na noda rawa ni colata na icolacola ni yalayala . 
 E vola na yapositolo o Joni : “ Sa sega na rere e na loloma , ia na loloma sa maucokona vinaka sa vakasava tani na rere . ” 
 Ena rairai rere na gone ni taubale taudua , ia ena nuidei kevaka erau veitauriliga kei tamana . 
 Kevaka eda vakararavi vei Jiova ena yaloda se lomada taucoko , e yalataka o koya ni na ‘ vakadodonutaka na noda ilakolako ’ nida lako vata kaya . ​ ​ — Vosa Vakaibalebale 3 : ​ 5 , 6 . 
 E Gauna Dokai 
 Na cava e vinakati kina meda tabadromuci nida papitaiso ? 
 Ni bera na veipapitaisotaki e dau liu taumada na ivunau vakaivolatabu e vakamacalataki kina na papitaiso vakarisito . 
 Ni tini na ivunau oqori , era qai dau tarogi na via papitaiso ena rua na taro ni papitaiso . 
 Ni oti oya era na qai tabadromuci ena wai me vaka e cakava o Jisu . 
 E tukuna na iVolatabu ni papitaiso oti o Jisu e “ cabe sara mai wai ” se “ cabe mai wai . ” 
 E tabadromuci Jisu o Joni na Dauveipapitaisotaki . 
 * Na noda tabadromuci e vakatakarakarataka na noda sa veisautaka na ivakarau ni noda bula , e vaka eda sa mate ena noda ivakarau ni bula makawa da qai tekivutaka e dua na bula vou meda cakava na cakacaka ni Kalou . 
 E rawa vakacava vei ira na papitaiso kei ira na tiko ena kena soqo mera doka na gauna oqori ? 
 Na papitaiso e ikalawa bibi qai marautaki tale ga . 
 E vakaraitaka na iVolatabu ni a masu tiko o Jisu ena gauna e tabadromuci koya kina o Joni ena uciwai na Joritani . 
 Me salavata kei na ivakaraitaki oqori , e dodonu me rakorako tale ga na veika era cakava o ira na papitaiso ena gauna oqo . 
 E uqeti keda na iVolatabu me dau rakorako na noda isulusulu ena veisiga , e dodonu me rakorako sara na noda isulusulu ena siga eda papitaiso kina ! 
 E rawa nira vakaraitaka tale ga na nodra veidokai na tiko ena soqo oqo ena nodra rogoca vinaka na ivunau ni papitaiso ra qai rokova na veika e vakayacori . ​ ​ — 1 Korinica 14 : 40 . 
 Vakalougatataki na Tisaipeli e Papitaiso 
 18 , 19 . 
 Na veivakalougatataki kei na itavi cava so eda vakila nida sa papitaiso ? 
 Nida sa yalataki keda vua na Kalou da qai papitaiso , eda sa lewena e dua na vuvale totoka . 
 E imatai ni veivakalougatataki eda sotava oya na nona yaco o Jiova me Tamada qai noda iTokani tale ga . 
 Eda yawaka tu na Kalou ni bera na noda papitaiso ; ia oqo eda sa veivinakati kei koya . 
 Eda toro voleka rawa vua na Kalou qai torovi keda voleka mai o koya ena vuku ni isoro i Karisito . 
 E vakaraitaka na parofita o Malakai na nona kauaitaki keda kei na nona rogoci keda o Jiova baleta nida vakayacani vua , qai volai keda tale ga o Jiova ena nona ivola ni veivakananumi . 
 “ Era na noqu ga , ” e kaya na Kalou , “ ka’u na lomani ira , me vaka na tamata sa lomani koya na luvena sa qaravi koya . ” ​ ​ — Malakai 3 : ​ 16 - ​ 18 . 
 Eda lewe tale ga ni dua na vuvale era tiko na lewena ena veiyasa i vuravura ena gauna eda papitaiso kina . 
 Ni taroga o Pita se era na vakalougatataki vakacava o ira na tisaipeli i Karisito era vakuai ira ena veika e so , e yalataka o Jisu : “ O koya ga sa biuta na nona veivale , kei iratou na tacina kei na tuakana kei na ganena , se na tamana se tinana , se ko iratou na luvena , se tiki ni qele , e na vuku ni yacaqu e na yadrau sara tale na ka e taura kina , ka na taukena tale ga na bula tawa mudu . ” 
 Ni oti e vica na yabaki , a vakamacalataka o Pita e dua na “ ilawalawa mataveitacini ” era tu “ e vuravura . ” 
 A vakila sara ga o Pita na nodra veitokoni na mataveitacini dauloloma oqori , e rawa meda vakila tale ga o keda . ​ ​ — 1 Pita 2 : ​ 17 ; 5 : ​ 9 , NW . 
 Na inuinui totoka cava e vakarawarawataka na noda papitaiso ? 
 E tukuna o Jisu nira na “ taukena tale ga na bula tawa mudu ” o ira na nona imuri . 
 Io , na yalayala kei na papitaiso e vakarawarawataka na noda “ rawata tale ga na bula , sa i koya na bula dina , ” oya na bula tawamudu ena vuravura vou ni Kalou . 
 E bau dua tale beka na yavu e uasivi cake meda tara kina na noda bula kei na nodra bula na noda vuvale ? 
 Na inuinui oqo e vakarawarawataka na noda “ muria ga na yaca i Jiova na noda Kalou ka sega ni mudu ka sega ni mudu . ” ​ ​ — Maika 4 : 5 . 
 [ iVakamacala e ra ] 
 Era lewe tolunaudolu na Jiu kei ira na tavuki mera lotu Vakajiu era rogoca na ivunau i Pita ena Penitiko e totolo tale ga na nodra papitaiso . 
 Me vakataki koya na turaga ni Iciopea , era sa kila tu na ivakavuvuli ena Vosa ni Kalou . ​ ​ — Cakacaka 2 : ​ 37 - ​ 41 . 
 Na vosa vakirisi na baʹpti·sma ( papitaiso ) e kena ibalebale “ mo dromuca , vakaluvuca , kei na cabe , ” e kaya na Expository Dictionary of New Testament Words e vola o Vine . 
 Vakamacalataka Mada 
 • Eda na sauma vakacava na loloma i Jiova , ena vuku ni cava ? 
 • Na toso vakayalo cava me laurai ni bera na papitaiso ? 
 • Na cava me kua ni tarova kina na noda papitaiso na noda vakasamataka de da cakava e dua na cala se baleta nida beci keda ? 
 • Na veivakalougatataki cava ena tauca na tisaipeli i Jisu Karisito e papitaiso ? 
 [ iYaloyalo ena tabana e 26 ] 
 “ A cava sa tarovi au me’u kua ni papitaisotaki ? ” 
 [ iYaloyalo ena tabana e 29 ] 
 Na papitaiso e ikalawa bibi qai marautaki tale ga 
 “ Au sa Tiko Vata kei Kemudou ” 
 “ Sa qai vosa . . . nai talatala i Jiova . . . ka kaya , Au sa tiko vata kei kemudou , sa kaya ko Jiova . ” ​ — AKEAI 1 : 13 . 
 Na gauna cava e vakatauvatana o Jisu kei na noda gauna ? 
 EDA bula tu oqo ena gauna vakairogorogo . 
 E vakadinadinataka na parofisai ena iVolatabu nida sa bula tiko ena “ siga ni Turaga ” a tekivu ena yabaki 1914 . 
 O na rairai kila tiko na nona vakatauvatana o Jisu “ na gauna ni Luve ni Tamata , ” nona sa veiliutaki ena Matanitu ni Kalou , ina “ gauna i Noa ” kei “ na gauna i Loti . ” 
 E vakaraitaka na iVolatabu ni veika e yaco ena gauna oya e dusia tiko na noda gauna . 
 Ia e tiko e dua tale na ivakaraitaki e dodonu meda vakasamataka . 
 Na itavi cava e lesia o Jiova vei rau o Akeai kei Sakaraia ? 
 Meda raica mada na veika e yaco ena nodrau gauna na parofita Iperiu o Akeai kei Sakaraia . 
 Na itukutuku cava erau vola na rua na parofita yalodina oqori e ganiti keda na tamata i Jiova ena gauna oqo ? 
 Rau ‘ italatala se italai i Jiova ’ vei ira na Jiu era suka mai Papiloni o Akeai kei Sakaraia . 
 Rau a lesi me rau vakadeitaka vei ira na Isireli era tara tale tiko na valenisoro ni tokoni ira tiko na Kalou . 
 Dina ni rau ivola leleka ga na ivola i Akeai kei Sakaraia , ia erau tiki ni ‘ iVolatabu kece ga e yaga me ivakavuvuli , me vunauca na ca , me ia kina na vakadodonutaki , me ia kina na vakatavuvuli ena ka e dodonu . ’ ​ ​ — 2 Timoci 3 : ​ 16 . 
 Meda Kauaitaka Tale Ga 
 3 , 4 . 
 Ena vuku ni cava meda kauaitaka kina na nodrau itukutuku o Akeai kei Sakaraia ? 
 E yaga vei ira na Jiu ena gauna oya na nodrau itukutuku o Akeai kei Sakaraia . 
 E vakayacori tale ga na nodrau parofisai ena gauna oya . 
 Ia , eda vakadeitaka vakacava ni dodonu meda kauaitaka tale ga ena gauna oqo na ivola e rua oqori ? 
 E vukei keda na Iperiu 12 : ​ 26 - ​ 29 . 
 E vakayagataka e keri na yapositolo o Paula na Akeai 2 : ​ 6 , e tukuni kina ni na ‘ vakayavalati lomalagi kei vuravura ’ na Kalou . 
 Na veivakayavalati oqori ena tini “ vukica [ kina ] nai tikotiko vakaturaga ni veimatanitu , ka vakarusa na kaukauwa ni veimatanitu e na veivanua . ” ​ ​ — Akeai 2 : ​ 22 . 
 Ena nona lavelave ena ivola i Akeai , e vakaraitaka kina o Paula na ka ena yacovi ira na “ veimatanitu e na veivanua ” qai vakaraitaka tale ga na uasivi ni Matanitu ni Kalou e sega ni vakayavalati rawa ena soli vei ira na lotu Vakarisito lumuti . 
 Eda raica e ke ni nodrau parofisai o Akeai kei Sakaraia e dusia tiko e dua na gauna e se bera sara mai na gauna e volai kina na ivola na Iperiu ena imatai ni senitiuri S.K . 
 Era se bula tiko oqo na kena vo ni lotu Vakarisito lumuti era na lai veiliutaki vata kei Jisu ena Matanitu i koya na Mesaia . 
 E dodonu gona meda kauaitaka ena gauna oqo na ivola na Akeai kei na Sakaraia . 
 5 , 6 . 
 Na cava e vakavuna na nodrau parofisai o Akeai kei Sakaraia ? 
 E vakaraitaki ena ivola i Esera e so na ka e yaco ena gauna oya . 
 Nira sa sereki mai Papiloni na Jiu ena 537 B.S.K . , rau liutaka sara na kovana o Serupapeli kei na Bete Levu o Josua se Jesua ena 536 B.S.K . na vakadavori ni yavu ni valenisoro vou . 
 E marautaki dina na cakacaka oya , ia sega ni dede sa tuburi ira na Jiu na rere . 
 E kaya na Esera 4 : 4 ni o ira na “ lewe ni vanua ” oya era “ qai vakamalumalumutaki ira na tamata ni Juta ” nira “ vakararawataki ira ni ra tara vale . ” 
 O ira na meca oqo , vakauasivi o ira na kai Samaria , era beitaki ira vakailasu na Jiu . 
 Era qai cikevi Tui Perisia o ira na dauveitusaqati oqo me tarova na kena tara na valenisoro . ​ ​ — Esera 4 : ​ 10 - ​ 21 . 
 E mai seavu yani na nodra lomakatakata na Jiu ena nodra tara na valenisoro . 
 Era sa dui goleva ga na veika e baleti ira . 
 Ia , ena 520 B.S.K . , ni oti e 16 na yabaki na kena vakadavori na yavu , e qai lesi Akeai kei Sakaraia o Jiova me rau vakauqeti ira na Jiu mera tomana na nodra tara na valenisoro . 
 Ena nodrau veivakauqeti na italai ni Kalou oqo kei na kena vakilai na veitokoni i Jiova , era tomana ra qai vakaotia na Jiu na tara ni valenisoro ena 515 B.S.K . ​ ​ — Esera 6 : ​ 14 , 15 . 
 E tautauvata vakacava kei na noda gauna na veika e yaco ena nodrau gauna na parofita ? 
 E yaga vakacava vei keda na itukutuku oqo ? 
 E noda cakacaka na vunautaki ni ‘ itukutuku vinaka ni Matanitu ni Kalou . ’ 
 E vakabibitaki na cakacaka oqo ni oti na iMatai ni iValu Levu . 
 Me vaka ga na nodra sereki na Jiu mai na veivakabobulataki e Papiloni , era sereki tale ga na tamata i Jiova ena gauna oqo ena nodra vesu tu vei Papiloni na Ka Levu , na lotu lasu kece e vuravura . 
 Era vakaogai ira sara na lumuti ni Kalou ena cakacaka vakavunau kei na veivakavulici , vaka kina na nodra vakamuai ira mai na tamata ina sokalou dina . 
 Sa qai rabailevu ga na cakacaka oqo ena noda gauna , o sa rairai vakaitavi tale tiko ga kina . 
 Oqo sara ga na gauna ni vunau , ni sa voleka sara na ivakataotioti ! 
 Ena vakayacori tiko na cakacaka lesi vakalou oqo me yacova na gauna e lewa o Jiova me yaco kina na “ veivakararawataki levu . ” 
 Oya na gauna ena kau laivi kina na ca me rawa kina ni roboti vuravura na sokalou dina . 
 Na cava eda rawa ni vakadeitaka kina ni tokona na Kalou na noda cakacaka ? 
 Me vaka e vakaraitaka na nodrau parofisai o Akeai kei Sakaraia , meda vakabauta dei ni na tokoni keda qai vakalougatataki keda o Jiova nida gumatua ena cakacaka oqo . 
 Era saga e so mera tarova na nodra cakacaka na tamata ni Kalou , ia e se sega ni dua na matanitu e sa tarova rawa na nodra cakacaka vakavunau . 
 Vakasamataka na nona vakalougatataka o Jiova na kena vunautaki na Matanitu ni Kalou me tekivu mai na gauna e cava kina na iMatai ni iValu Levu me yacova mai oqo . 
 Ia , e se vo tu na cakacaka me vakayacori . 
 Na cava e yaco ena gauna makawa meda vakasamataka , ena vuku ni cava ? 
 Ena uqeti keda vakacava na veika eda vulica vei Akeai kei Sakaraia meda talairawarawa ina ivakaro ni Kalou me baleta noda vunau kei na noda veivakavulici ? 
 Meda dikeva mada e so na ka eda rawa ni vulica ena rua na ivola ena iVolatabu oqo . 
 Vakasamataka mada e so na ka e yaco ena nodra tara na valenisoro o ira na Jiu era lesu ina nodra vanua . 
 Me vaka sa tukuni oti , era sega ni tomana tiko ga na nodra tara na valenisoro o ira na Jiu era biuti Papiloni mai era lesu i Jerusalemi . 
 Ni oti ga na kena davo na yavu , sa via malumu tale na nodra cakacaka . 
 Na rai cala cava e laurai vei ira ? 
 Na cava eda vulica kina ? 
 Me Dodonu Noda Rai 
 Na rai cala cava e tiko vei ira na Jiu ? 
 Na cava e qai yaco kina ? 
 Era kaya na Jiu era lesu ina nodra vanua : “ E se bera na kena gauna . ” 
 Ia nira tekivu vakadavora na yavu ni valenisoro ena 536 B.S.K . , era sega ni kaya “ e se bera na kena gauna . ” 
 Ia e vakaleqai ira ga na nodra rerevaka na nodra veitusaqati na lewenivanua oya kei na nona tarova na cakacaka na matanitu . 
 Oqo e vakavuna na nodra kauaitaka vakalevu na Jiu na nodra veivale kei na nodra bula vinaka . 
 Ni vakatauvatani na nodra vale e tara ena kau vivinaka kei na valenisoro e tara tu vakavo , e taroga o Jiova : “ Oqo beka na gauna mo ni tiko kina ena nomuni vale e tara ena kau vivinaka , ia me qai rusa koto na vale oqo ? ” ​ ​ — Akeai 1 : ​ 4 , NW . 
 Na cava e vakasalataki ira kina na Jiu ena gauna i Akeai o Jiova ? 
 Io , sa veisau na ka era vakaliuca na Jiu . 
 Era sa sega ni vakaliuca na tara ni valenisoro me vaka e vakarota o Jiova , ia era sa vakaliuca ga na veika era gadreva kei na veika e baleta nodra veivale . 
 Sa sega ni tomani na kena tara na vale ni Kalou . 
 E uqeti ira gona na Jiu na vosa i Jiova ena Akeai 1 : 5 mera ‘ vakananuma mada na nodra ivalavala . ’ 
 E tukuna vei ira o Jiova mera vakananuma se vakasamataka mada na ka era sa vakayacora tiko kei na ka sa yacovi ira ena nodra sega ni vakaliuca na tara ni valenisoro . 
 12 , 13 . 
 E vakamacalataka vakacava na Akeai 1 : 6 na veika era sotava na Jiu ? 
 Na cava na ibalebale ni tikinivolatabu oqori ? 
 E tarai ira sara ga na Jiu na nodra sa veisautaka na ka era vakaliuca . 
 Dikeva na ka e tukuna na Kalou ena Akeai 1 : 6 : “ Sa ka levu dou sa kaburaka , ia sa ka lailai dou sa yauta mai ; dou sa kana , ka sega ni mamau kina ; dou sa gunu , ka sega ni vakacegu kina ; dou sa vakaisulu , ka sa sega e dua e katakata kina ; ia ko koya sa saumi e na nona cakacaka sa tugana ki na taga sa cicila . ” 
 Era tiko na Jiu ena qele e solia vei ira na Kalou , ia e sega ni vuataka tiko na ka era namaka . 
 E vu oqo ena nona sega ni vakalougatataki ira o Jiova me vaka ga sa tukuna vei ira . 
 Ni sega ni tokoni ira o Jiova , na itei kece era tea na Jiu e sega ni vua vinaka se vakalewe vinaka mera mamau kina . 
 Era sega mada ga ni kunea na isulu mera tokara mera katakata kina baleta ni sega ni vakalougatataki ira o Jiova . 
 E vakatale ga ni tawa ena taga e cicila na ilavo era rawata , e sega ni yaga vei ira . 
 Na ivakamacala me baleta na waini e ivakaraitaki tale ga ni nona sega ni vakalougatataki ira na Jiu na Kalou . 
 Ena lailai ga na waini era na rawata , ena sega mada ga ni rawa me mateni kina e dua . 
 14 , 15 . 
 Na cava eda vulica ena Akeai 1 : 6 ? 
 Eda sega ni vulica e keri na itaratara kei na ukutaki ni vale . 
 Ni bera nodra kau vakavesu i Papiloni , a vunauci ira mada na Isireli era vutuniyau na parofita o Emosi ena vuku ni nodra “ veivale tabua ” kei na nodra “ [ i ] mocemoce tabua . ” 
 A sega ni tudei na nodra veivale totoka oya kei na kena iyayanivale . 
 Na veika oqori era kauta laivi na meca era mai kabai ira . 
 Ia ni oti e vica vata na yabaki , okati kina na 70 na yabaki era tiko vakabobula kina , e levu na tamata ni Kalou era se sega ga ni vuli mai na ka e yaco oya . 
 Vakacava o keda ? 
 Meda tarogi keda mada vakadodonu : ‘ E vakacava na levu ni noqu vakabibitaka na noqu vale kei na kena ukutaki ? 
 Vakacava na noqu via tosoya na ivakatagedegede ni noqu vuli meu rawata kina e dua na cakacaka vinaka cake ena taura e vica na yabaki , qai rawa tale ga ni vakaleqa na noqu bula vakayalo ? ’ ​ ​ — Luke 12 : ​ 20 , 21 ; 1 Timoci 6 : ​ 17 - ​ 19 . 
 Na veika eda wilika oya ena Akeai 1 : 6 e dodonu meda raica kina na bibi ni nona vakalougatataki keda na Kalou . 
 Era sotava na leqa na Jiu ena gauna makawa baleta nira sega ni vakalougatataki . 
 Se levu na noda iyau vakayago se sega , ke sega ni vakalougatataki keda o Jiova , eda na leqa vakayalo . 
 E rawa gona vakacava meda vakalougatataki ? 
 Vukei Keda o Jiova ena Yalona Tabu 
 16 - 18 . 
 Na cava a kena ibalebale na Sakaraia 4 : 6 ena dua na gauna makawa ? 
 E vakamatatataka na itokani i Akeai , na parofita o Sakaraia , na ka e vakayagataka o Jiova me vakalougatataki ira kina na nona tamata ena gauna sa oti . 
 Oqo tale ga na sala ena vakalougatataki iko kina . 
 Eda wilika : “ Sa segai e na qaqa , se na kaukauwa , e na Yaloqu ga , sa kaya ko Jiova ni lewe vuqa . ” 
 De o sa rogoca beka na tikinivolatabu oqori , ia na cava a kena ibalebale vei ira na Jiu ena gauna i Akeai kei Sakaraia ? 
 Na cava e kena ibalebale tale ga vei iko ? 
 A yaga vakalevu na vosa e uqeti vakalou erau tauca ena gauna oya o Akeai kei Sakaraia . 
 E uqeti ira dina na Jiu yalodina na nodrau vosa na parofita oqori . 
 A tekivu parofisai o Akeai ena ikaono ni vula ni yabaki 520 B.S.K . 
 E tekivu parofisai o Sakaraia ena ikawalu ni vula ni yabaki vata oya . 
 Eda rawa ni raica ena Akeai 2 : ​ 18 ni qai tomani tale na kena vakadavori na yavu ni valenisoro ena ikaciwa ni vula . 
 Era uqeti sara ga na Jiu mera talairawarawa vei Jiova ra qai nuidei tale ga ni na tokoni ira . 
 Na veivosa ena Sakaraia 4 : 6 e vakaraitaka na nona veitokoni na Kalou . 
 A sega na nodra mataivalu na Jiu ena gauna era lesu kina ina nodra vanua ena 537 B.S.K . 
 E taqomaki ira qai dusimaki ira voli o Jiova ena nodra ilakolako nira biuti Papiloni . 
 E dusimaki ira tiko na yalona tabu ena gauna era tekivu tara kina na valenisoro . 
 Ena gauna tale ga era na tomana tale kina na cakacaka , ena tokoni ira o Jiova ena yalona tabu . 
 E tarova vakacava na yalo tabu i Jiova e dua na sasaga kaukaua ? 
 E qai vakaraitaki vei Sakaraia e walu na raivotu me vakadeitaka kina o Jiova ni na tiko vata kei ira na nona tamata era yalodina mera vakaotia na tara ni valenisoro . 
 E vakaraitaka na ikava ni raivotu e volai ena wase 3 ni a saqata o Setani na nodra saga na Jiu mera tara vakaoti na valenisoro . 
 A sega ni vinakata o Setani me raici Josua na Bete Levu ni vakayacora na nona itavi ena vukudra na tamata ena gauna e tara oti kina na valenisoro . 
 A saga vakaukaua na Tevoro me tarovi ira na Jiu ena nodra tara na valenisoro , ia na yalo tabu i Jiova e kauta laivi kece na veika e vakalatilati tiko qai uqeti ira tale ga na Jiu mera vakaotia na tara ni valenisoro . 
 E vukei ira vakacava na Jiu na yalo tabu mera vakayacora na loma ni Kalou ? 
 E vaka sara ga e dua na ulunivanua na veitusaqati era cakava na vakailesilesi vakamatanitu ena nodra vakatulewataka me tarovi se vakatabui na cakacaka . 
 Ia e yalataka o Jiova ni veitusaqati e vaka na “ ulu - ni - vanua ” oqo ena talaraki me “ buca . ” 
 E yaco dina oqori ! 
 Ena nona vakadidike e kunea kina o Tui Taraiase I na ivola i Sairusi e vakatarai ira kina na Jiu mera lai tara vou na valenisoro . 
 E bokoca na vakatatabu o Taraiase qai vakadonuya me tauri na ilavo ena nona iyau na tui me soli vei ira na Jiu me vukea na toso ni cakacaka . 
 E veivakurabuitaki dina na veisau oqo ! 
 E veivakauqeti beka e keri na yalo ni Kalou ? 
 E vakadeitaki ni a veivakauqeti dina . 
 E qai oti na kena tara na valenisoro ena 515 B.S.K . , ena ikaono ni yabaki ni nona veiliutaki o Taraiase I . ​ ​ — Esera 6 : ​ 1 , 15 . 
 ( a ) E ‘ yavalata vakacava na veimatanitu ’ ena gauna sa oti na Kalou , era lako mai vakacava na “ ka sa domoni ” ? 
 ( b ) E vakayacori vakacava ena gauna oqo ? 
 Ena Akeai 2 : ​ 5 , e tukuna kina na parofita mera nanuma na Jiu na veiyalayalati era cakava kei na Kalou ena ulunivanua o Saineai , ena gauna e ‘ yavavala vakalevu kina na ulunivanua taucoko . ’ 
 Ena nodrau gauna o Akeai kei Sakaraia , a vakayacora tale kina o Jiova e dua na yavavala vakatakarakara e vakamacalataki ena Akeai 2 : ​ 6 , 7 . 
 Ena tiko yavavala na matanitu o Perisia , ia ena toso tiko ga me yacova ni oti na tara ni valenisoro . 
 Era na yaco na sega ni Jiu , o ira “ na ka sa domoni e na veimatanitu kecega , ” mera mai qarava na Kalou vata kei ira na Jiu ena vale ni sokalou oya . 
 Ena ikarua ni kena vakayacori na parofisai oqori e ‘ yavalata tale na veimatanitu ’ na Kalou ena nona vakayagataka na noda cakacaka vakavunau me rawa kina vei ira na ka “ domoni e na veimatanitu kecega ” mera mai sokaloutaka na Kalou vata kei ira na kena vo ni lumuti . 
 Ena gauna oqo era sa vakasinaita tiko na vale i Jiova o ira na so tani tale na sipi kei ira na lumuti . 
 Era sa waraka tiko na dausokalou dina na gauna ena ‘ yavalata kina na lomalagi kei vuravura ’ o Jiova ena dua tale na sala . 
 Oya ena nona vukica qai vakarusa na kaukaua ni veimatanitu ena veivanua . ​ ​ — Akeai 2 : ​ 22 . 
 E ‘ yavalati ’ tiko vakacava na veimatanitu , na cava e laurai kina , na cava sa vo me yaco ? 
 Ena yaco na yavavala ena “ lomalagi , kei vuravura , kei na waitui , kei na vanua mamaca . ” 
 E yaco e dua na iwase ni yavavala se veiveisau oqo ena nodra biu tani mai lomalagi na Tevoro kei na nona timoni nira kolotaki mai i vuravura . 
 E yavalata tale ga na vuravura kei na kena ituvaki na cakacaka vakavunau era liutaka tiko ena gauna oqo o ira na lumuti ni Kalou . 
 Ni yaco tiko na veika oqori , sa dua “ nai soqosoqo levu ” ni veika domoni mai na veimatanitu kece sara era sa mai tomani ira tiko na Isireli vakayalo mera qaravi Jiova . 
 Era tomani ira tiko na lotu Vakarisito lumuti o ira na ilawalawa levu oqo ena nodra vunautaka tiko na itukutuku vinaka ni nona sa vakarau yavalata na Kalou na veimatanitu ena Amaketoni . 
 Ni oti oya ena qai roboti vuravura taucoko na sokalou dina . 
 O se Nanuma Tiko ? 
 • Na cava e vu ni nodrau veiqaravi o Akeai kei Sakaraia , rau veiqaravi ena gauna cava ? 
 • O rawa ni vakayagataka vakacava na itukutuku erau vakasavuya o Akeai kei Sakaraia ? 
 • E uqeti iko vakacava na Sakaraia 4 : 6 ? 
 [ iYaloyalo ena tabana e 20 ] 
 Na veika erau vola o Akeai kei Sakaraia e vakadeitaka na veitokoni ni Kalou 
 [ iYaloyalo ena tabana e 23 ] 
 “ Oqo beka na gauna mo ni tiko kina ena nomuni vale e tara ena kau vivinaka , ia me qai rusa koto na vale oqo ? ” 
 [ iYaloyalo ena tabana e 24 ] 
 Era vakaitavi na tamata i Jiova ena nodra qarai ‘ na ka domoni ena veimatanitu kece ga ’ 
 Me Kaukaua na Ligamudou 
 “ Me kaukauwa na ligamudou , oi kemudou sa rogoca e na gauna oqo na vosa oqo mai na gusudra na parofita . ” ​ — SAKARAIA 8 : 9 . 
 1 , 2 . 
 Na cava meda kauaitaka kina na ivola i Akeai kei Sakaraia ? 
 A SE volai sara ena rauta na 2,500 na yabaki sa oti na nodrau parofisai o Akeai kei Sakaraia , ia e se yaga tiko ga vei keda . 
 Na itukutuku ena iVolatabu e volai ena rua na ivola oqo e sega ni itukuni wale ga . 
 Era tiki ni “ ka kecega sa volai eliu . . . me da vakatavulici kina . ” 
 E levu na ka eda wilika kina e ganita vinaka na veika eda sotava tiko me tekivu mai na gauna e tauyavutaki kina na Matanitu ni Kalou mai lomalagi ena 1914 . 
 Ni vakamacalataka na veika era sotava na tamata ni Kalou ena veigauna sa oti , e kaya na yapositolo o Paula : “ Era sa i dusidusi kece na veika e yaco vei ira , ka ra sa volai tu me ra i vakasala vei keda eda sa bula e na gauna sa voleka mai kina na i vakataotioti . ” 
 O na rairai taroga beka , ‘ Rau yaga vakacava na ivola i Akeai kei Sakaraia ena noda gauna oqo ? ’ 
 Rau veivakauqeti o Akeai kei Sakaraia ena cava ? 
 E vakamacalataki ena ulutaga sa oti ni a tauci na nodrau parofisai o Akeai kei Sakaraia ena gauna era suka kina na Jiu ina nodra vanua , nira sa sereki ena nodra vesu tu mai Papiloni . 
 Rau veivakauqeti na rua na parofita oqo ena kena tara tale na valenisoro . 
 Era vakadavora na yavu ni valenisoro na Jiu ena 536 B.S.K . 
 Dina ni so vei ira na sa qase era vakananuma na gauna sa oti , a vakilai levu ga na “ kaila vakadomoilevu e na marau . ” 
 Ia , e dua na ka e uasivi cake sara sa vakayacori tiko ena noda gauna oqo . 
 E uasivi vakacava ? ​ ​ — Esera 3 : ​ 3 - ​ 13 . 
 Na cava e yaco ni oti toka ga na iMatai ni iValu Levu ? 
 Ni oti toka ga na iMatai ni iValu Levu , era sa sereki mai vei Papiloni na Ka Levu o ira na lumuti i Jiova . 
 E laurai votu e keri na veitokoni i Jiova . 
 A nanumi taumada nira sa tarova vakadua na iliuliu ni lotu kei na nodra itokani vakapolitiki na nodra cakacaka vakavunau na Gonevuli ni iVolatabu ena gauna oya . 
 Ia , e qai kauta laivi o Jiova na ka e vakalatilati ena cakacaka vakavunau kei na veivakatisaipelitaki . 
 Me tekivu mai na 1919 , sa sega tale ni dua e tarova na kena tete na vunautaki ni Matanitu ni Kalou . 
 5 , 6 . 
 Na cava e dusia tiko mai na Sakaraia 4 : 7 ? 
 Eda vakadeitaka gona ni na tokona tiko ga o Jiova na nodra cakacaka vakavunau kei na nodra veivakavulici na nona tamata . 
 Eda wilika ena Sakaraia 4 : 7 : “ Ena kauta mai ko Koya na vatu sa kenai vakadei e na tutu ni vale ni sa kailavaki kina , Me kalougata ! 
 me kalougata ! ” 
 Na cakacaka veivakurabuitaki cava ena noda gauna e dusia tiko mai oqori ? 
 E dusia tiko na Sakaraia 4 : 7 na gauna sa na qai taucoko kina na sokaloutaki ni Turaga Cecere ena valenisoro vakayalo e kena lomanibai e tiko e vuravura . 
 Na valenisoro oqo e sala ga ni noda torova rawa na Kalou meda sokalou vua ena vuku ni isoro veiganiti i Karisito Jisu . 
 Dina ni sa tu na valenisoro vakayalo oqo me tekivu mai na imatai ni senitiuri S.K . , ia e se bera ni vakataucokotaki na sokalou ena kena lomanibai e tiko e vuravura . 
 E vica na milioni era sa veiqaravi tiko ena valenisoro vakayalo e kena lomanibai e tiko e vuravura . 
 O ira oqo kei na dua na ilawalawa levu sara era vakaturi mai era na qai vakataucokotaki ena loma ni duanaudolu na yabaki ni veiliutaki vakatui i Jisu Karisito . 
 Ni sa cava na duanaudolu na yabaki oya , sa ra na qai tu ga ena vuravura o ira na sokalou dina tiko vua na Kalou . 
 Na cava e nona itavi o Jisu ena kena vakataucokotaki na sokalou dina ena gauna oqo ? 
 E uqeti keda vakacava oqo ? 
 Rau a se tiko na kovana o Serupapeli kei na Bete Levu o Josua me rau raica na kena vakacavari na tara ni valenisoro ena 515 B.S.K . 
 E parofisaitaki ena Sakaraia 6 : ​ 12 , 13 na nona cakava o Jisu e dua na cakacaka vata vaka oqori ena nona vakataucokotaka na sokalou dina : “ Sa kaya vakaoqo ko Jiova ni lewe vuqa , Raica na tamata , na yacana na COKE ; ia ena tubu mai ko koya mai na nona yasana , ena tara na vale i Jiova ko koya : . . . ena tu talega vua na kenai ukuuku ; ia ena tiko e na nonai tikotiko vakaturaga ka lewa ko koya ; ena bete talega ko koya e na nonai tikotiko vakaturaga . ” 
 E tiko mai lomalagi o Jisu , a vakavuna tale ga mera buroro na tui ena iyatukawa i Tevita . 
 Kevaka e tokona tiko o koya na cakacaka e baleta na valenisoro vakayalo , o nanuma beka ni rawa vua e dua me tarova na kena toso na cakacaka oya ? 
 Dravusakulukulu ! 
 E sega beka ni uqeti keda oqo meda tomana tiko ga na noda cakacaka vakavunau da qai sega ni vakatara e dua na ka me vakamuai keda tani ? 
 Veika me Vakaliuci 
 Na cava meda vakaliuca kina na cakacaka e baleta na valenisoro vakayalo ? 
 Me rawa ni qai tokoni keda qai vakalougatataki keda o Jiova , e dodonu meda vakaliuca tiko na cakacaka e baleta na valenisoro vakayalo . 
 Meda kua ni vakataki ira na Jiu era kaya , “ E se bera na kena gauna , ” meda nanuma tiko nida sa bula tiko ena “ iotioti ni veisiga . ” 
 A parofisaitaka o Jisu nira na vunautaka na itukutuku vinaka ni Matanitu ni Kalou ra qai veivakatisaipelitaki tiko na nona imuri yalodina . 
 Meda kua ni vakaweleweletaka na noda itavi oqo . 
 E se bera tiko ni vakacavari na cakacaka vakavunau kei na veivakavulici a tarovi vakalekaleka mada ena nona veitusaqati o vuravura , e tomani tale ena 1919 . 
 Ena vakacavari ga na cakacaka oya ! 
 9 , 10 . 
 E vakatau ina cava na nona vakalougatataki keda o Jiova ? 
 Na cava e kena ibalebale vei keda ? 
 Ena vakatau na noda vakalougatataki yadudua se vakailawalawa tamata ena kaukaua ni noda cakacaka . 
 Vakasamataka mada na vosa ni yalayala i Jiova ena vakadeitaki keda . 
 Nira lesuva na Jiu na nodra cakacaka ni kena vakadavori na yavu ni valenisoro kei na nodra sokalou ena yalodina , e kaya o Jiova : “ Tekivu vata kei na siga oqo ka’u na vakalougatataki kemudou . ” 
 E vakadonui ira tale o koya . 
 Dikeva na veivakalougatataki e yalataka na Kalou : “ Ni na yaco na gauna ni sautu : na vaini ena vua tiko , ia na qele ena vuataka na vuana , ko lomalagi talega ena solia na kena tegu ; ia ka’u na solia vei ira na kena vo ni mataqali oqo me ra taukena na ka kecega oqo . ” ​ ​ — Sakaraia 8 : ​ 9 - ​ 13 . 
 Me vaka ga na nona vakalougatataki ira vakayalo , vakayago tale ga na Jiu o Jiova , ena vakalougatataki keda vaka kina kevaka eda gugumatua da qai cakava tiko ena marau na cakacaka e lesia vei keda . 
 E okati ena veivakalougatataki oqo na noda lomavakacegu , noda sega ni rere se lomaocaoca , da qai sautu ena veika vakayago kei na veika vakayalo . 
 Ia , ena vakatau nona vakalougatataki keda tiko o Jiova ena noda cakava tiko ga na cakacaka e baleta na valenisoro vakayalo ena kena icakacaka e vinakata o koya . 
 Na cava soti meda tarogi keda kina ? 
 Oqo e gauna meda ‘ vakananuma mada kina na noda ivalavala . ’ 
 Meda dui tarogi keda mada se cava eda sa vakaliuca tiko ena noda bula . 
 E vakatau ina levu ni nona vakalougatataki keda o Jiova ena levu tale ga ni noda vakalagilagia tiko na yacana kei na noda vakaitavi ena cakacaka e baleta na nona valenisoro vakayalo . 
 Tarogi iko mada : ‘ Sa veisau beka na ka au vakaliuca ? 
 Ni vakatauvatani kei na gauna au papitaiso kina , e vakacava na noqu lomakatakata vua na Kalou , ina nona cakacaka , kei na ka dina , ena gauna oqo ? 
 Sa vakaleqa tiko beka na noqu vakaliuci Jiova kei na nona Matanitu na qara na bula sau levu ni gauna oqo ? 
 E vakayalolailaitaki au tiko beka na noqu rerevaki ira na tamata kei na ka era na kaya ? ’ ​ ​ — Vakatakila 2 : ​ 2 - 4 . 
 Na cava era cakava na Jiu e vakamacalataki ena Akeai 1 : ​ 6 , 9 ? 
 Eda sega ni vinakata meda tarova na nona vakalougatataki keda na Kalou baleta nida vakaweleweletaka na nona cakacaka kei na noda vakalagilagia na yacana . 
 Vakasamataki ira tale mada na Jiu , dina ga nira tekivu vinaka ena nodra tara na valenisoro , ia e kaya na Akeai 1 : 9 nira qai “ dui cici yadua ki nona vale . ” 
 Era lai ogataka vakalevu tale na veika e baleti ira ga kei na veika e vinakati ena nodra vale e veisiga . 
 Oqo e vakavuna me ‘ lailai na ka era yauta mai , ’ ni sega ni veirauti na kedra kakana , na medra , kei na nodra isulu katakata . 
 A sega ni vakalougatataki ira o Jiova . 
 Eda vulica beka kina e dua na ka ? 
 13 , 14 . 
 Eda rawa ni vakayagataka vakacava na ka eda vulica ena Akeai 1 : ​ 6 , 9 , na cava e bibi kina ? 
 Eda sega li ni vulica e ke meda kua ni vakaliuca tiko na veika e baleti keda ga me lai leqa kina na noda sokalou vei Jiova kevaka eda vinakata me vakalougatataki keda ? 
 O koya gona se mani cava eda cakava me kua ni vagolei keda tani na qara iyau , na qara vutuniyau totolo , se na noda lalawataka meda toroya cake tale na noda vuli meda rawata kina e dua na cakacaka e vinaka cake ena vuravura oqo . 
 Era sega ni okati mera ivalavala ca na veika oqori . 
 Ia , eda sega beka ni raica , ni vakatauvatani kei na bula tawamudu , na veika oqori era ‘ cakacaka ni mate ’ ? 
 Era cakacaka ni mate vakacava ? 
 Era cakacaka ni mate vakayalo baleta nira tawayaga vakayalo . 
 Ke dua e vakaliuci ira tiko ga na veicakacaka oqori ena rawa ni vakamatei koya vakayalo . 
 Oqo na ka e vakaleqai ira e so na lotu Vakarisito lumuti ena nodra gauna na yapositolo . 
 E vakaleqai ira tale ga e so ena noda gauna . 
 Eda rairai kilai ira e so era goletani mai na veicakacaka vakarisito kei na ivavakoso sa ra sega tale ni vakasamataka mera suka vei Jiova . 
 Eda nuitaka nira na suka vei Jiova o ira oqori , ia na nodra vakaliuca tiko na ‘ cakacaka ni mate ’ ena sega ni vakadonui ira kina o Jiova se vakalougatataki ira . 
 Sa dua dina na ka vakaloloma oqori . 
 Era sa na vakayalia kina na reki kei na vakacegu e vua ni yalo tabu ni Kalou . 
 Vakasamataka tale ga na nodra sa na sega ni marautaka na veimaliwai kei ira na mataveitacini lotu Vakarisito ! ​ ​ — Kalatia 1 : 6 ; 5 : ​ 7 , 13 , 22 - ​ 24 . 
 E vakaraitaka vakacava na Akeai 2 : ​ 14 na bibi ni noda sokalou ? 
 Oqo e dua na tikina bibi . 
 Dikeva ena Akeai 2 : ​ 14 na nona raici ira na Jiu o Jiova ena vuku ni nodra vakaweleweletaka na vale e sokaloutaki kina ra qai kauaitaka ga na nodra vakavinakataka na nodra vale . 
 “ Sa vakakina ko ira na tamata oqo , ka sa vakakina na matanitu oqo e mataqu , sa kaya ko Jiova ; sa vaka talega kina na cakacaka kecega ni ligadra ; ia na ka era sa vakacabora maikea sa sega ni savasava . ” 
 Na isoro kece e caka ga me rawa era vakacabora na Jiu lomalomarua oya ena icabocabonisoro e Jerusalemi e sega ni vakadonui baleta nira sa sega ni sokalou dina tiko . ​ ​ — Esera 3 : 3 . 
 Yalataka me Veitokoni 
 Na cava era vakadeitaka na Jiu ena raivotu a soli vei Sakaraia ? 
 E vakaraitaka na Kalou ena walu na raivotu e solia vei Sakaraia ni na tokoni ira na Jiu talairawarawa era tomana na kena tara na nona valenisoro . 
 Na imatai ni raivotu e vakadeitaka na kena vakaoti na tara ni valenisoro kei na nodrau vakalougataki o Jerusalemi kei Juta ke ra talairawarawa tiko ga na Jiu ena nodra cakava na cakacaka e lesi vei ira . 
 Na ikarua ni raivotu e yalataki kina na nodra vakaoti vakadua na veimatanitu era saqata na sokalou dina . 
 Na vo ni raivotu e vakadeitaki kina ni na taqomaka na Kalou na tara ni valenisoro , nodra drodro mai na tamata mai na veimatanitu mera mai sokalou ni sa tara oti na vale e sokaloutaki kina o Jiova , na vakacegu kei na tiko nuidei dina , na kena kau laivi na veika e vakalatilati tiko ina cakacaka e lesia na Kalou , na vakaoti ni ivakarau ca , kei na nodra veiliutaki kei na nodra veitaqomaki na agilosi . 
 Na veivakadeitaki kei na veitokoni ni Kalou oqo e vakavuna mera veisautaka na ivakarau ni nodra bula o ira era talairawarawa nira vakaliuca na cakacaka e vu ni nona sereki ira mai na Kalou ena nodra vesuki tu . 
 Ena vuku ni veivakadeitaki , na cava e dodonu meda tarogi keda kina ? 
 Na kena vakadeitaki tale ga vei keda ni na qaqa na sokalou dina e dodonu me uqeti keda meda kauaitaka vakabibi na vale e sokaloutaki kina o Jiova . 
 Tarogi iko mada : ‘ Kevaka au vakabauta ni sa kena gauna oqo me vunautaki kina na itukutuku vinaka ni Matanitu ni Kalou qai vakayacori tale ga na veivakatisaipelitaki , e salavata beka na veika au lalawataka kei na ivakarau ni noqu bula na ka au vakabauta oqo ? 
 Sa veiganiti beka na gauna au vakayagataka tiko ena noqu vulica na Vosa ni Kalou , au qai talanoataka na veika au vulica vei ira na taciqu lotu Vakarisito kei ira tale e so au sotava ? ’ 
 Na cava ena yaco ena gauna e se bera mai me vaka e kaya na Sakaraia wase 14 ? 
 E parofisaitaka o Sakaraia na kena vakarusai o Papiloni na Ka Levu kei na ivalu na Amaketoni . 
 Eda wilika : “ Ena qai yaco e dua na siga , ( sa kilai ga vei Jiova , ) ena sega ni siga ena sega talega ni bogi ; ia ena yaco , ni sa yakavi , ena qai rarama mai . ” 
 Io , ena siga butobuto dina vei ira na nona meca e vuravura na siga i Jiova ! 
 Ia era na rarama ra qai vakadonui tiko ga o ira na qaravi Jiova tiko ena yalodina . 
 E vakamacalataka tale ga o Sakaraia nira na kacivaka na savasava i Jiova o ira na tiko ena vuravura vou . 
 Na sokalou duadua ga ena vakayacori ena vuravura vou oya na sokalou ena valenisoro vakayalo ni Kalou . 
 Oqo e dua dina na veivakadeitaki totoka . 
 Eda na lai raica na kena vakayacori na veika e parofisaitaki da qai vakadinadinataka tale ga na dodonu ni nona veiliutaki o Jiova . 
 E dua dina na siga duatani na siga i Jiova oya ! 
 Veivakalougatataki e Tudei 
 19 , 20 . 
 Na cava e uqeti iko kina na Sakaraia 14 : ​ 8 , 9 ? 
 Ni sa yaco oti na veisau vakatubuqoroqoro oqo , era na sogoti tu ena ibulubulu sega ni vakabotona o Setani kei ira na nona timoni . 
 Sa na qai vakilai na veivakalougatataki ni nona veiliutaki ena duanaudolu na yabaki na Karisito . 
 E kaya na Sakaraia 14 : ​ 8 , 9 : “ E na siga ko ya , ena dave yani na wai bula mai Jerusalemi , e dua na kena wase ki na wasawasa ki na isiti , ka dua na kena wase ki na wasawasa ki na wesiti ; e na vula i katakata kei na vula i liliwa ena vaka tu kina . 
 Ia ena kilai ko Jiova ni sa tui ni vuravura kecega : e na siga ko ya ena sai Jiova duaduaga , kei na yacana duaduaga . ” 
 Na “ wai bula ” se “ uciwai ni bula , ” e vakatakarakarataka na nona isolisoli ni bula o Jiova ena drodro tiko mai ena itikotiko vakaturaga ni Matanitu i koya na Mesaia . 
 Nira sa vakabulai ena Amaketoni o ira na ilawalawa levu era qaravi Jiova tiko , era na qai sereki mai na mate e dewa mai vei Atama . 
 Ena yaga tale ga vei ira na sa mate tu nira na vakaturi mai . 
 Ena tekivu tale ga ena gauna oya e dua na ivakarau vou ni nona liutaki vuravura o Jiova . 
 Era na kila na tamata ena veiyasa i vuravura ni o Jiova e Turaga Cecere ni Lomalagi kei Vuravura , na Kalou ena sokaloutaki duadua ga . 
 Na cava meda vakatulewataka ? 
 Nida raica lesu na veika erau parofisaitaka o Akeai kei Sakaraia kei na tiki ni parofisai oqori sa vakayacori oti , sa dodonu me uqeti keda meda gu ena cakacaka e lesia vei keda na Kalou meda vakayacora tiko ena valenisoro vakayalo e kena lomanibai e tiko e vuravura . 
 Meda vakaliuca tiko mada ga na veika e vauca na Matanitu ni Kalou me yacova na gauna sa na qai vakataucokotaki kina na sokalou dina . 
 E uqeti keda na Sakaraia 8 : 9 : “ Me kaukauwa na ligamudou , oi kemudou sa rogoca e na gauna oqo na vosa oqo mai na gusudra na parofita . ” 
 O se Nanuma Tiko ? 
 • Na cava e yaco ena gauna sa oti e vakavuna me yaga tale ga nikua na nodrau ivola o Akeai kei Sakaraia ? 
 • Na cava erau vakaraitaka na ivola i Akeai kei Sakaraia me baleta na ka meda vakaliuca ? 
 • E vukei keda vakacava meda nuitaka na veika e se bera ni yaco na noda dikeva na Akeai kei na Sakaraia ? 
 [ iYaloyalo ena tabana e 26 ] 
 O Akeai kei Sakaraia rau uqeti ira na Jiu mera cakacaka vakaukaua me rawa kina nira vakalougatataki 
 [ iYaloyalo ena tabana e 27 ] 
 O dau ‘ ciciva beka ga na veika e baleta na nomu vale ’ ? 
 [ iYaloyalo ena tabana e 28 ] 
 E solia o Jiova na veivakalougatataki e yalataka 
 iVakatawa Era ‘ iVakaraitaki Vei Ira na Qelenisipi ’ 
 “ Vakatawa na qelenisipi ni Kalou e lesi mo dou qarava , . . . ena yalo ni via veiqaravi ; . . . , ena yalogu . . . , mo dou ivakaraitaki ga vei ira na qelenisipi . ” ​ ​ — 1 PITA 5 : ​ 2 , 3 , NW . 
 1 , 2 . ( a ) Na ilesilesi bibi cava a vakacolata o Jisu vei Pita , na cava eda kaya kina ni a sega ni vakanuinuikara o Jisu ? 
 ( b ) Cava na rai i Jiova baleti ira na ivakatawa e lesi ira ? 
 ENA dua na mataka , ni bera na Penitiko 33 S.K . , eratou a vakayagataka toka o Pita kei na ono tale na tisaipeli e dua na ikatalau a vakarautaka o Jisu , ena baravi ni Wasawasa o Kalili . 
 E macala ni na marautaka o Pita na nona sa bula tale o Jisu , e dina ni sega ni qai imatai ni gauna oqo me raici Jisu kina ni sa vakaturi oti . 
 Ia , de dua e lomaleqa tale tiko ga o Pita . 
 Vakauasivi ni vica ga na siga yani i muri a vakaraitaka raraba kina ni sega sara ga ni kilai Jisu . 
 A vosataki Pita beka vakaukaua o Jisu ena lailai ni nona vakabauta , e dina ni sa veivutuni ? 
 Sega . 
 Kena veibasai nona solia vei Pita na itavi dokai ni nodra vakani kei na nodra vakatawani na ‘ nona sipi . ’ 
 Eda na vakadinadinataka ena itukutuku ni nodra cakacaka na lotu Vakarisito ena imatai ni senitiuri ni a sega ni vakanuinuikara o Jisu . 
 A qarava vinaka o Pita kei ira na vo ni qase e Jerusalemi na nodra vakatawani na lewe ni ivavakoso vakarisito ena loma ni dua na gauna dredre sara ni veivakatovolei , tubu tale ga vakalevu na ivavakoso ena nodratou veiqaravi . ​ ​ — Cakacaka 1 : ​ 15 - ​ 26 ; 2 : ​ 14 ; 15 : ​ 6 - 9 , VV . 
 Ena veidusimaki i Jiova , e sa lesia ena gauna oqo o Jisu Karisito e so na tagane matua mera ivakatawa vakayalo , mera liutaki ira na sipi i Jiova ena gauna dredre duadua oqo ena itukutuku ni bula ni kawatamata . 
 E vakanuinuikara beka o Jiova ? 
 Sega sara . 
 Eda vakadinadinataka oqo ena nodra tiko veiyaloni na lotu Vakarisito dina ena veiyasa i vuravura . 
 Era sega ni bula uasivi na ivakatawa oqo me vakataki Pita ga . 
 Ia , e nuitaki ira o Jiova mera qaravi ira na sipi e “ voli ira ena dra i Luvena dina . ” 
 E kauaitaki ira dina na tagane oqo o Jiova , e raica o koya ni ganita mera “ dokai vakalevu . ” ​ ​ — 1 Timoci 5 : ​ 17 . 
 E rawa vakacava ni tiko vei ira na ivakatawa na yalo ni via veiqaravi kei na yalogu ? 
 E rawa vakacava ni tiko vei ira na ivakatawa na yalo ni via veiqaravi kei na yalogu , mera ivakaraitaki kina vei ira na qelenisipi ? 
 Me vakataki Pita kei ira na ivakatawa ena imatai ni senitiuri , era vakararavi ena yalo tabu ni Kalou me solia vei ira na kaukaua era gadreva mera tomana tiko kina nodra itavi ni veiqaravi . 
 E sobuti ira na yalo tabu , era vuataka kina na vua ni yalo tabu ​ ​ — na loloma , marau , vakacegu , na vosota vakadede , na yalololoma , na yalovinaka , na vakabauta , na yalomalua , kei na lewa matau . 
 Meda raica mada oqo e so na sala e rawa nira ivakaraitaki kina na ivakatawa ena nodra vuataka na vua ni yalo tabu ena nodra vakatawa tiko na qelenisipi ni Kalou . 
 Lomani ni Qelenisipi Taucoko kei na Sipi Yadua 
 4 , 5 . ( a ) Rau vakaraitaka vakacava o Jiova kei Jisu na nodrau lomana na qelenisipi ? 
 ( b ) Sala cava era vakaraitaka kina na ivakatawa vakayalo na nodra lomana na qelenisipi ? 
 Na vua ni yalo tabu vakasakiti duadua ni Kalou na loloma . 
 E vakaraitaka o Jiova na nona lomana nona qelenisipi ena nona vakarautaka na kedra kakana vakayalo . 
 Ia , e sega ni vakania wale ga na qelenisipi . 
 E kauaitaka o koya na sipi yadua era lewe ni qelenisipi oqori . 
 O Jisu tale ga e lomani ira na qelenisipi . 
 E solia sara ga na nona bula ena vukudra , e kila tale ga “ na yacadra ” na sipi yadua . ​ ​ — Joni 10 : ​ 3 , 14 - 16 . 
 O ira na ivakatawa vakayalo era vakatotomuri Jiova kei Jisu . 
 Era vakaraitaka na nodra lomana na qelenisipi ni Kalou ena nodra “ gumatua e na . . . veivakavulici ” ena ivavakoso . 
 Na nodra vunau vakaivolatabu e vakamamautaki kina na qelenisipi , e taqomaki tale ga kina . 
 E laurai votu na nodra gumatua na ivakatawa ena nodra qarava na itavi oqo . 
 Ia , e so na nodra itavi e sega ni laurai votu me vaka na gauna era vakayagataka ena nodra vakalewena na ivolatukutuku ni ivavakoso , vola ivola , vakarautaki ni ituvatuva , kei na qaravi ni vuqa tale na itavi me vakadeitaki kina ni sa ‘ caka sara vakavinaka na ka kece ga qai tuvalaki vakamatau . ’ 
 Vakalevu meda sega ni dau vakacaucautaki ira na qase era oga ena cakacaka oqo baleta nida sega ni raica na ka era cakava se kila na veika e okati kina . 
 Ia , na nodra cakava tiko ga na itavi kece oqo na qase e sa ivakaraitaki vinaka dina ni nodra lomani keda . ​ ​ — Kalatia 5 : ​ 13 . 
 6 , 7 . ( a ) Cava e dua na sala ena kilai ira vinaka kina na sipi na ivakatawa ? 
 ( b ) Cava e vinaka kina ena so na gauna meda vakaraitaka vua e dua na qase na veika e tara na noda bula ? 
 Era dau saga na ivakatawa vakarisito dau loloma mera vakaraitaka na nodra kauaitaka na sipi yadua ena ivavakoso . 
 Dua na sala era na veikilai vinaka kina na ivakatawa kei ira yadua na sipi na nodra dau vakaitavi vata ena cakacaka vakavunau . 
 O Jisu e dau vakaitavi ena cakacaka vakavunau vata kei ira nona imuri , qai dau vakayagataka na gauna vaka oqo me veivakayaloqaqataki kina . 
 E kaya e dua na ivakatawa lotu Vakarisito matua : “ Au raica ni sala vinaka duadua au rawa ni kila vinaka kina e dua na taciqu se ganequ meu tomani koya ena cakacaka vakavunau . 
 Oqo e gauna vinaka tale ga meu vakayaloqaqataki koya kina . ” 
 Ke o se bera ni veitomani kei na dua na qase ena cakacaka vakavunau ena dua na gauna wale tiko ga oqo , vakacava mo tuvanaka mo vakayacora oqori ena dua na gauna totolo e rawa ? 
 Nona lomani ira nona imuri o Jisu e dau solia kina nona gauna me marau vata kei ira , e dau duavata tale ga kei ira ena nodra rarawa . 
 Me kena ivakaraitaki , ni ratou suka mai na vunau na 70 nona tisaipeli ratou qai marautaka nodratou cakacaka , e “ vakasinaiti . . . e na reki ” o Jisu . 
 Ia , ni raica o Jisu na rarawa nei Meri , iratou na wekana , kei ira nona itokani ena vuku ni mate i Lasarusa , e sega tale ni tarovi koya ena nona “ sa tagi . ” 
 O ira tale ga na ivakatawa nikua e dau tarai ira na nodra marau se nodra rarawa na qelenisipi . 
 Nodra lomani ira e dau vakavuna mera “ reki vata kei ira era sa reki , ka tagi vata kei ira era sa tagi . ” 
 Ni o marau se rarawa , kua ni tu vakasuka mo vakaraitaka na veika e tarai iko vei ira na ivakatawa lotu Vakarisito . 
 Ena vakayaloqaqataki ira nodra rogoca na veika marautaki o sotava . 
 Nira kila na veika dredre o sotava , sa na qai rawa nira vakayaloqaqataki iko , se vakacegui iko . ​ ​ — 1 Cesalonaika 1 : 6 ; 3 : ​ 1 - 3 . 
 8 , 9 . ( a ) E vakaraitaka vakacava e dua na qase ni ivavakoso na nona lomani watina ? 
 ( b ) Na cava e bibi kina vua na ivakatawa me dau lomana na nona vuvale ? 
 Nona lomana na qelenisipi na ivakatawa ena vakilai ena ivakarau ni nona qarava nona vuvale . 
 Ke sa vakawati , na nona lomani watina kei na nona dokai koya e ivakaraitaki vei ira na vo ni tagane vakawati mera vakatotomuria . 
 Vakasamataka mada na nona ivakamacala e dua na yalewa lotu Vakarisito o Linda . 
 E ivakatawa voli ena ivavakoso o watina me 20 vakacaca na yabaki ni bera ni qai leqa . 
 E kaya o Linda : “ E dau osooso vakalevu o watiqu ena nona qarava na ivavakoso . 
 Ia , e dau okati au meu nona itokani e veigauna kece . 
 E dau vakaraitaka nona vakavinavinakataka na noqu veitokoni , ena nona gauna galala tale ga e dau tomani au me keirau dau cakava vata e so na ka . 
 E sega kina ni ca vei au nona vakayagataka e levu na gauna me qarava na ivavakoso . ” 
 Ke vakaluveni e dua na ivakatawa lotu Vakarisito , ena kilikili mera muria na nona ivakaraitaki na vo ni itubutubu ena ivakarau ni nona vakavulica vakayalololoma na luvena kei na nona dau vakacaucautaki koya . 
 Na nona lomani iratou na nona lewe ni vuvale e sa ivakadinadina votu ni kena sa ganiti koya dina ga na itavi vakaivakatawa e lesi koya kina na yalo tabu . ​ ​ — 1 Timoci 3 : ​ 4 , 5 . 
 Bibi na Veivosaki ni na Kune Kina na Marau , Duavata , kei na Vakacegu 
 ( a ) Na cava e rawa ni vakaleqa na marau kei na duavata ni ivavakoso ? 
 ( b ) Na cava a via vakaleqa na duavata ena ivavakoso ena imatai ni senitiuri , a qai wali vakacava na leqa oqo ? 
 Na yalo tabu e rawa ni vakatubura na marau kei na vakacegu e lomana e dua na lotu Vakarisito , vakavuna tale ga na duavata ena kedra maliwa na ilawalawa qase , vaka kina ena loma ni ivavakoso . 
 Ia , ena rawa ni vakaleqai na marau kei na duavata oqo ke sega na veivosaki vakadodonu . 
 A kaya na Tui o Solomoni : “ Ni sa sega na bose , sa sega ni yaco na ka e nanumi . ” 
 Ena yasana kadua , na veivosaki vakadodonu e yavutaki ena veidokai ena vakatubura na marau kei na duavata . 
 Me kena ivakaraitaki , ni voleka ni vakaleqa na duavata ni ivavakoso ena imatai ni senitiuri na veibataki ni veicilivi , sa qai qara na ilawalawa dauvakatulewa mai Jerusalemi na veidusimaki ni yalo tabu . 
 Era vakaraitaka tale ga na lewe ni ilawalawa oqo na nodra dui rai me baleta na veicilivi . 
 E bula na nodra veivosaki , oti era sa qai duavata ena dua na vakatulewa . 
 Nira vakasavuya ina veivavakoso na nodra vakatulewa , “ era sa sinai e na marau ” na mataveitacini “ e na vuku ni vosa ni veivakayaloqaqataki e koto kina . ” 
 E vakilai sara ga na marau kei na duavata . 
 Era na saga vakacava na qase me kune na marau kei na duavata ena ivavakoso ? 
 Era saga tale ga nikua na ivakatawa me kune na marau kei na duavata ena loma ni ivavakoso ena nodra dau veivosaki . 
 Ni basika e so na ituvaki e rawa ni vakaleqa na duavata ena ivavakoso , era dau bose vata sara mera soli vakasama . 
 Era dau vakarorogo ena veidokai na vo ni qase ni dua vei ira e vakamacala . 
 Ni bera nira vakatulewataka na ka me caka , era dau masuta mada na veidusimaki ni yalo tabu , oti era sa qai yavutaka nodra vakatulewa ena yavu vakaivolatabu kei na idusidusi e vakarautaka na “ dauveiqaravi yalo dina ka vuku . ” 
 Ni sa tauca oti na ilawalawa qase e dua na vakatulewa me salavata kei na idusidusi vakaivolatabu , ena vakamalumalumu na qase yadua ena veidusimaki ni yalo tabu ena nodra tokona na vakatulewa oya , e dina ni sega beka ni salavata kei na ka era a vakatura . 
 Na yalomalumalumu vaka oqo ena kauta mai na marau , vakacegu , kei na duavata , ena ivakaraitaki vinaka vei ira na qelenisipi mera vakatotomuria . 
 Vakacava o iko ? 
 O dau yalomalumalumu ena nomu tokona na vakatulewa ni ilawalawa qase ena nomu ivavakoso , na vakatulewa e yavutaki ena iVolatabu ? 
 Dau Vosota Vakadede , Dau Yalololoma 
 Cava e bibi kina me dau vosota vakadede o Jisu , me yalovinaka tale ga ni tiko vata kei iratou nona yapositolo ? 
 Dua na ka na nona dau vosota vakadede o Jisu kei na nona yalololoma ni tiko vata voli kei iratou nona yapositolo , e dina ni ratou dau malumalumu vakalevu . 
 Kena ivakaraitaki , vakavica nona vakavulici iratou ena bibi ni yalomalumalumu . 
 Ia , ena iotioti ni bogi ni bera ni vakamatei , ni se qai vakaraitaka oti ga vei iratou na ibalebale ni yalomalumalumu ena nona vuya na yavadratou , e “ qai tubu e dua na veiba e na kedratou maliwa , se ko cei vei iratou me na okati me ka levu duadua . ” 
 A karalaki iratou beka na yapositolo o Jisu ? 
 Sega , a vosa vakayalololoma vei iratou ena nona kaya : “ O cei vei rau e levu cake , ko koya e dabe me kana se ko koya e veiqaravi ? 
 E sega li ni ko koya e dabe me kana ? 
 Ia ko i au , au sa tiko vata ga kei kemudou me vaka e dua e dauveiqaravi . ” 
 Na vosota vakadede i Jisu kei na nona yalololoma ​ ​ — salavata kei na nona ivakaraitaki vinaka ​ ​ — e sa qai tara sara ga na lomadratou na yapositolo . 
 13 , 14 . 
 Gauna cava e bibi kina mera yalololoma na ivakatawa ? 
 So na gauna ena gadrevi tale ga vua na ivakatawa lotu Vakarisito me vakasalataka vakavica e dua ena vuku ni nona malumalumu . 
 E rawa ni rarawa na ivakatawa ke sega tiko ga ni muri na nona ivakasala . 
 Ia , na nona sega ni guilecava ni tiko tale ga na nona malumalumu ena uqeti koya me dau vosota vakadede qai yalololoma ni “ vunauci ira ” na tacina “ era sa talaidredre . ” 
 Ena sala oqo , e sa vakatotomuri Jisu tiko kina kei Jiova ena nodrau dau vosoti keda na lotu Vakarisito kece . ​ ​ — 1 Cesalonaika 5 : ​ 14 ; Jemesa 2 : ​ 13 . 
 So na gauna , ena kaukaua na nodra veivunauci na ivakatawa vei koya e cala bibi . 
 Ke sega ni veivutuni o koya oqo , e nodra itavi na ivakatawa mera vakatikitikitaki koya mai na ivavakoso . 
 Ia , nira cakava oqo , mera vakaraitaka nira cata na nona ivalavala ca , era sega ni cati koya . 
 Nodra vakayacora oqo na ivakatawa ena dela ni loloma e rawa ni vakarawarawataka nona saumaki mai na sipi e sa lakosese . ​ ​ — Luke 15 : ​ 11 - ​ 24 . 
 Nodra Caka Vinaka e Vu mai na Nodra Vakabauta 
 Na cava e dua na sala era vakatotomuria kina na ivakatawa na vinaka i Jiova , kei na cava e uqeti ira mera vakayacora kina oqo ? 
 E dau caka vinaka o Jiova vei keda kece , vei ira sara mada ga era sega ni kauaitaka na veika e cakava vei ira . 
 E laurai votu na vinaka i Jiova ena nona talai ira yani na nona tamata mera vunautaka ‘ na itukutuku vinaka ni nona matanitu . ’ 
 Era vakatotomuria tale ga na ivakatawa na vinaka oqo ni Kalou ena nodra liu sara tiko ga ena cakacaka vakavunau . 
 Na cava era tabusoro kina ena nodra vakaitavi ena cakacaka bibi oqo ? 
 Na kaukaua ni nodra vakabauti Jiova kei na nona vosa ni yalayala . ​ ​ — Roma 10 : ​ 10 , 13 , 14 . 
 Era na vakaraitaka vakacava na ivakatawa na nodra “ caka vinaka ” vei ira na sipi ? 
 E bibi mera dau vakaitavi ena cakacaka vakavunau na ivakatawa , ni oqo na sala era “ caka vinaka [ kina ] vei ira na tamata kecega . ” 
 Ia , na nodra caka vinaka e dodonu me qai “ vakalevu [ sara ] vei ira era veitokani e na vakabauta . ” 
 Dua na sala era vakayacora kina oqo na nodra veivakauqeti ena nodra cakacaka ni veivakatawani . 
 E kaya e dua na qase : “ E dau ka marautaki dina vei au na noqu vakaitavi ena veivakatawani . 
 E gauna vinaka meu vakacaucautaki ira kina na mataveitacini ena nodra sasaga , meu vukei ira tale ga mera kila ni marautaki vakalevu na itavi era qarava . ” 
 So na gauna era na vakatura na ivakatawa na ka e rawa ni cakava e dua me vakavinakataka kina nona qaravi Jiova . 
 Ena nodra cakava oqo , era sa vakatotomuria tiko kina na ivakaraitaki i Paula . 
 Dikeva mada oqo na nona vosa ni veivakauqeti vei ira na mataveitacini mai Cesalonaika : “ Keitou sa yalodei tale ga vua na Turaga e na vukumuni , ni ko ni sa cakava tiko na veika keitou sa dau vakarota vei kemuni [ “ keitou nuidei tale ga ni o ni na tomana tiko ga , ” NW ] . ” 
 Na vosa ni veinuitaki vaka oya ena vakayaloqaqataki ira na qelenisipi , ena uqeti ira tale ga mera ‘ talairawarawa vei ira na veiliutaki ’ ena ivavakoso . 
 Ni o sikovi ena cakacaka ni veivakatawani , vakacava o dau vakavinavinakataka na veisiko vakayalololoma vaka oqo ? 
 Era Yalomalua Baleta Nira Dau Lewai Ira Vakamatau 
 Na cava e vulica o Pita vei Jisu ? 
 Dau vakacudrui ena so na gauna o Jisu , ia e yalomalua tu ga . 
 Ena gauna e dabui kina qai vesu , e vakasakiti na nona lewai koya vakamatau , rawa kina ni yalomalua tu ga . 
 Ia , e sega ni bera na tubu ni dra nei Pita kei na nona ucuna mai nona iseleiwau . 
 E qai kaya vua o Jisu : “ Ko sa nanuma beka e sega ni rawarawa vei au me’u masuti Tamaqu , ka na solia sara mai vei au ko koya na agilose e tinikarua nai vavakoso ka mani vakacaca ? ” 
 Ka ni vuli levu vei Pita na ka e yaco oya , e vakaroti ira kina e muri na lotu Vakarisito : “ Sa vosota talega na Karisito na rarawa e na vukumudou , a sa laiva vei kemudou nai vakarau , mo dou muria na we ni yavana : . . . ni sa vakasewasewani ko koya , sa sega tale ni ia na veivakasewasewani ; ni sa vakararawataki tiko , sa sega ni vosavakacudrucudru . ” ​ ​ — 1 Pita 2 : ​ 21 - ​ 23 . 
 18 , 19 . ( a ) Gauna cava e bibi kina mera yalomalua na ivakatawa , mera lewai ira tale ga kina vakamatau ? 
 ( b ) Taro cava eda na dikeva ena ulutaga e tarava ? 
 Me mana tale ga na nodra veivuke na ivakatawa , e dodonu mera dau yalomalua ni caka vei ira e so na ka e sega ni dodonu . 
 Me kena ivakaraitaki , ena sega beka ni vinaka na ka era cakava e so na lewe ni ivavakoso , e dina ni a sagai mada yani mera vukei . 
 Ke qai mavoa se tauvimate tu vakayalo o koya e sagai tiko me vukei , ena rawa ni tauca e so na vosa e “ vaka sa suaka e nai seleiwau . ” 
 Ia , me vakataki Jisu ga , era na sega ni sauma lesu na veika oqo na qase se tauca e so na vosa kaukaua . 
 Era na lewai ira vinaka ga , ena sega tale ga ni veisau na nodra kauai , oqo e rawa ni yaga dina vei koya e dodonu me vukei . 
 Ni o vunauci , o dau vuli ena nodra ivakaraitaki ni yalomalua na qase kei na nodra lewai ira vakamatau ? 
 Sega ni vakabekataki ni rau marautaka dina o Jiova kei Jisu na nodra cakacaka vakaukaua na ivakatawa era qarava na sipi ni Kalou era tu e veiyasa i vuravura , ena yalo dina ni via veiqaravi . 
 Erau marautaka tale ga o Jiova kei Jisu na nodra tokoni ira na qase ena nodra “ qaravi ira na vakabauta , ” na vicavata na udolu na dauveiqaravi ni ivavakoso . 
 Ia , na cava era sega kina ni via tadolova na “ cakacaka vinaka ” oqo e so na tacida tagane era sa papitaiso ? 
 E vakarautaki ira vakacava na ivakatawa ni nona qelenisipi o Jiova ? 
 Ena qai dikevi oqo ena ulutaga e tarava . 
 O Se Nanuma ? 
 • Sala cava soti era vakaraitaka kina na ivakatawa ni sipi nodra lomana na qelenisipi ? 
 • Cava mera cakava na lewe ni ivavakoso kece me kune kina na marau kei na duavata ena ivavakoso ? 
 • Na cava mera vosota vakadede kina na ivakatawa , mera dau yalololoma tale ga nira veivakasalataki ? 
 • Sala cava mera caka vinaka kina na qase , mera vakaraitaka tale ga ni qaqaco na nodra vakabauta ? 
 [ iYaloyalo ena tabana e 18 ] 
 Nodra loloma sara ga na qase era qarava tiko kina na ivavakoso 
 [ iYaloyalo ena tabana e 18 ] 
 Era tikica tale ga na gauna mera vakaitavi vata kina kei ira nodra lewe ni vuvale ena ka ni veivakamarautaki . . . 
 . . kei na cakacaka vakavunau 
 [ iYaloyalo ena tabana e 20 ] 
 Nodra veivosaki vinaka na qase ena kune kina na marau kei na duavata ena ivavakoso 
 O Jiova e Vakarautaki Ira na iVakatawa ni Nona Qelenisipi 
 “ Sa solia na vuku ko Jiova ; sa lako mai na gusuna na kila ka kei na yalomatua . ” ​ — VOSA VAKAIBALEBALE 2 : 6 . 
 1 , 2 . 
 Na cava era tadolova kina na tacida tagane papitaiso e so na itavi ni veiqaravi ena ivavakoso ? 
 “ DUA na ka na noqu marau niu sa lesi meu qase ni ivavakoso , ” e kaya o Nick , e sa vitu na yabaki nona veiqaravi tiko vaqase . 
 “ Na ilesilesi oqo au na rawa sara ga kina ni vakarabailevutaka noqu veiqaravi vei Jiova . 
 Au vakila niu dinau vakalevu tu vua ena vuku ni veika vinaka e cakava vei au . 
 Au vinakata tale ga meu vukei ira na lewe ni ivavakoso ena kena levu au rawata , me vaka ga na nodra a vukei au na qase . ” 
 Ia , e dina ni marau , a via lomaleqa tale ga . 
 Na cava e lomaleqataka ? 
 “ Au se qai yabaki 20 vakacaca ena gauna au lesi kina , ” e tomana o Nick , “ O koya gona , au dau leqataka seu na rawata na cakacaka ni veivakatawani se sega . 
 Baleta au kila ni ivakatawa maqosa e dodonu me matua vakayalo , me levu tale ga na ka e kila . ” 
 E levu sara na vuna mera marau kina o ira e lesia o Jiova mera qarava na nona qelenisipi . 
 E dua na vuna a vakaraitaka na yapositolo o Paula vei ira na qase e Efeso ena nona cavuta vei ira na vosa i Jisu ni kaya : “ Sa kalougata [ “ marau , ” NW ] vakalevu cake me da solia na ka , ka sega soti na noda dau ciqoma na ka . ” 
 Nodra yaco mera dauveiqaravi se qase e so na tagane papitaiso ena ivavakoso e dolava e so tale na sala vei ira mera soli ira kina ena cakacaka i Jiova kei na nona ivavakoso . 
 Me kena ivakaraitaki , era yaga vakalevu na dauveiqaravi ni rawa nira vukei ira na qase ena so na itavi . 
 Era qarava tale ga na dauveiqaravi oqo e so na cakacaka e kania vakalevu na gauna , ia e yaga ena ivavakoso . 
 Nodra vakaitavitaki ira ena itavi bibi oqo e vu mai na nodra lomana na Kalou kei ira na wekadra . ​ ​ — Marika 12 : ​ 30 , 31 . 
 Na cava ena sega kina ni lomadra e so mera tadolova na isausau ni veiqaravi ena ivavakoso ? 
 Vakacava ke dua na tacida tagane lotu Vakarisito e sega ni via tadolova na isausau me dauveiqaravi se qase ni ivavakoso ena nona nanuma ni sega ni ganiti koya ? 
 Me vakataki Nick , ena lomalomarua beka ena nona nanuma ni sega ni matua , sega tale ga vua na kila me dua kina na ivakatawa maqosa . 
 O iko beka e dua na tagane o sa papitaiso , qai vaka tale ga oqo na nomu nanuma ? 
 Sa rauta mo kauai ena tikina oqo , baleta ni o Jiova ena tarogi ira na ivakatawa era lesi ena ivakarau ni nodra qaravi ira na nona sipi . 
 A kaya o Jisu : “ Na tamata e soli vakalevu vua na ka e na namaki tale ga mai vua e levu na ka ; ia ko koya e soli vakalevu cake vua na ka , e na levu cake vaka kina na ka era namaka na tamata mai vua . ” ​ ​ — Luke 12 : ​ 48 , VV . 
 E dau vukei ira vakacava na ivakatawa o Jiova mera qarava na nodra itavi ? 
 E namaka beka o Jiova vei ira e lesi ira mera qase se dauveiqaravi ni ivavakoso mera cola vakataki ira na nodra itavi ? 
 Sega sara ! 
 E vakarautaka o koya e so na veivuke mera cola rawa kina na nodra itavi , me vuavuaivinaka tale ga kina nodra cakacaka . 
 Me vaka eda sa veivosakitaka ena ulutaga sa oti , e solia vei ira o Jiova na yalona tabu . 
 Nodra vuataka na vua ni yalo tabu oqori e rawa kina vei ira mera qarava vinaka na qelenisipi . 
 Kena ikuri , e solia tale ga vei ira o Jiova na vuku , kila ka , kei na yalomatua . 
 E vakayacora vakacava oqo ? 
 Meda veivosakitaka mada e tolu na sala e vakarautaki ira kina e so o Jiova , qai lesi ira mera qaravi ira na nona sipi . 
 Ra Vakarautaki Vei Ira na iVakatawa Matua 
 Na cava erau ivakatawanisipi maqosa kina o Pita kei Joni ? 
 Ni rau mai vosa o Pita kei Joni vei ira na lewe ni Sanadrini , era a okati rau na lewe ni mataveilewai oya me rau “ tamata sega ni vuli ka lewe ni vanua wale ga . ” 
 Sega ni kena ibalebale ni rau a sega ni kila na wilivola kei na volavola , erau a sega ga ni vuli ena nodra koronivuli ni veivakarautaki na rapai . 
 Ia , e vakadinadinataki ena veivakavulici i Pita , Joni , kei ira na vo ni tisaipeli na nodra maqosa , ra vakarorogo kina e levu , yaco sara mera vakabauta na Vosa ni Kalou . 
 Era “ lewe ni vanua wale ga ” o ira oqo , ia e rawa vakacava mera maqosa sara ena veivakavulici ? 
 Nira sa rogoci Pita oti kei Joni na lewe ni mataveilewai ra raica tale ga na nodrau doudou , “ era sa qai vakasamataka ni rau a dau tiko vata kei Jisu . ” 
 E sega ni vakabekataki ni vakadoudoutaki rau na yalo tabu ni Kalou . 
 Ia , e macala tale ga ​ ​ — vei ira sara mada ga na turaganilewa mataboko vakayalo oya ​ ​ — ni a vakarautaki rau vinaka sara ga na tagane oqo o Jisu . 
 Ni se bula vata voli kei iratou nona yapositolo e vuravura , e dau vakavulici iratou ena sala mera kumuni kina o ira era vaka na sipi , kei na sala mera na vakatawani kina nira sa na yaco mera lewe ni qelenisipi . ​ ​ — Maciu 11 : 29 ; 20 : ​ 24 - ​ 28 ; 1 Pita 5 : 4 . 
 Erau ivakaraitaki vakacava o Jisu kei Paula ena nodrau dau veivakarautaki ? 
 Ni sa vakaturi oti o Jisu , se tomana tiko ga nona vakarautaki ira e sa lesia mera ivakatawanisipi . 
 Me kena ivakaraitaki , a digitaki Paula sara ga qai raica na nona vakarautaki me ivakatawa . 
 E marautaka sara ga o Paula na veivuke a caka vua , mai vakadewataka sara yani na ka e vulica vei ira e so tale na qase . 
 Kena ivakaraitaki , e solia vakalevu na nona gauna kei na nona igu ena nona vakarautaki Timoci me yacova ni sa dua o koya na “ tamata daucakacaka ” ni Kalou , qai “ sega e dua na ka me madua kina . ” 
 Yaco me rau veitokani dredre sara . 
 E vola o Paula ni o Timoci e vaka na luvena ‘ ena nona dau cakacaka vata kei koya ena itukutuku vinaka . ’ 
 E sega ni inaki i Paula me tuberi Timoci se dua tale me nona tisaipeli . 
 A nona inaki ga me vakauqeti ira na vakabauta mera ‘ vakamurimuri koya me vaka ga na nona vakamurimuri Karisito . ’ ​ ​ — 1 Korinica 11 : 1 . 
 7 , 8 . ( a ) Na ivakaraitaki cava e dusia na yaga ni nodra vakatotomuri Jisu kei Paula na qase ? 
 ( b ) Gauna cava mera sa tekivu vakarautaki kina o ira e rawa nira dauveiqaravi se qase ni ivavakoso ? 
 Me vakataki Jisu kei Paula , e vuavuaivinaka tale ga na nodra sasaga na ivakatawa matua era vakaliuliu mera vakarautaki ira na tagane era sa papitaiso . 
 Dikeva mada oqo na ka a yacovi Chad . 
 A susugi mai na dua na vuvale era dui lotu na lewena , ia se qai lesi ga me dua na qase ni ivavakoso . 
 E kaya o koya : “ Vica na yabaki nodra vukei au toka e vica na qase meu toso vakayalo . 
 Era kauaitaki au vakalevu baleta ni tawavakabauta o tamaqu , era okati au sara ga meu luvedra . 
 Era vakayagataka nodra gauna mera tuberi au ena cakacaka vakaitalatala , e muri e qai vakavulici au sara ga e dua na qase meu qarava na itavi e lesi vei au ena ivavakoso . ” 
 E macala mai na ivakaraitaki i Chad ni o ira na qase matua era tekivu vakavulica sara ga e dua era kila ni rawa ni dauveiqaravi se qase ni ivavakoso ni bera sara na gauna e rawa ni qai laurai kina ni sa ganita me vakacolati vua e dua na ilesilesi . 
 Baleta na cava ? 
 Baleta e vakaraitaka na iVolatabu ni dodonu mera yacova na qase kei na dauveiqaravi ni ivavakoso e dua na ivakatagedegede cecere vakayalo kei na bula savasava , ni bera nira lesi mera veiqaravi . 
 Oqo ena gadrevi kina “ me ra vakatovolei mada eliu . ” ​ ​ — 1 Timoci 3 : ​ 1 - ​ 10 . 
 Cava na nodra itavi na ivakatawa matua , ena vuku ni cava ? 
 E dodonu mera vakarautaki mada e liu na tacida tagane era sa papitaiso ni bera nira qai vakatovolei . 
 Me kena ivakaraitaki : Ke tukuni vua e dua na gonevuli me dabeca e dua na veitarogi dredre ena ka e se sega mada ga ni vulica , ena rawata beka na veitarogi oqo ? 
 Kena irairai ni na sega . 
 E dodonu me vakarautaki koya mada , me vulica . 
 Ia , o ira na dauveivakavulici vinaka era kila ni sega ni inaki duadua ga ni vuli me rawati kina na veitarogi , ia me rawa ni lai taurivaka o gonevuli na ka e vulica . 
 O ira tale ga na qase matua era na vukei ira na tagane era sa papitaiso mera bucina na itovo ena gadrevi vei ira era lesi ena ivavakoso . 
 Era na vakayacora oqo ena nodra vakarautaki ira sara ga ena so na ka mera na lai vakaitavi kina mai muri . 
 Oqo ena vakarawarawataka na nodra lesi o ira oqo mera qase se dauveiqaravi , ia vakauasivi mera na lai qaravi ira vinaka na sipi ena gauna era sa na lesi oti kina . 
 E macala ni nodra itavi na tacida papitaiso mera sasaga vakataki ira me rawa nira sauva na isausau ni dauveiqaravi se qase ni ivavakoso . 
 Ia , nodra soli ira na qase matua mera tuberi ira na tacida vaka oqo ena nodra tadolova e so na isausau e sa na vakatotolotaka sara na nodra toso . 
 10 , 11 . 
 Na cava sara mada e rawa nira cakava na qase mera vakarautaki ira kina e so mera qarava na itavi ena ivavakoso ? 
 Na cava sara mada e rawa nira cakava na qase mera vakarautaki ira kina na tacida papitaiso mera qarava na itavi ena ivavakoso ? 
 Kena imatai , o koya na ivakatawa matua e dodonu sara ga me kauaitaki ira na tacina tagane ena ivavakoso ​ ​ — me dau tomani ira ena cakacaka vakavunau , me dau vukei ira tale ga mera maqosa cake ena nodra “ wasea vakadodonu nai vakavuvuli dina . ” 
 Me veivosakitaka tale ga kei ira na marau kei na lomavakacegu era na vakila nira veiqaravi , vaka kina ena gauna era covia rawa kina na isausau vakayalo era dau tekia . 
 Me vakaraitaki tale ga vakamatata vei ira na ka mera cakava me rawa kina nira ivakaraitaki vinaka cake vei ira na qelenisipi . ​ ​ — 1 Pita 5 : ​ 3 , 5 . 
 Ni sa lesi rawa e dua na tacida me dauveiqaravi ni ivavakoso , na ivakatawa matua ena vakavulici koya tiko ga . 
 E kaya o Bruce , e dua e sa veiqaravi voli vaqase me rauta ni 50 na yabaki : “ Au dau vinakata meu dabe vata kei na dua na dauveiqaravi ni ivavakoso vou , au qai railesuva vata kei koya e so na idusidusi e dau vakarautaka na dauveiqaravi yalo dina ka vuku . 
 Keirau dau wilika vata tale ga e so na ivakasala matata me baleta na nona ilesilesi , au sa dau qai vinakata meu cakacaka vata kei koya me yacova ni sa matau ena nona qarava na nona itavi . ” 
 Ni sa matua cake mai e dua na dauveiqaravi , sa rawa ni tuberi tale ga ena cakacaka ni veivakatawani . 
 E kaya o Bruce : “ Ni keirau veitomani kei na dua na dauveiqaravi ni ivavakoso ena veivakatawani , au dau vukei koya ena kena digitaki e so na tikinivolatabu ena vakauqeta na tacida se na vuvale keirau sikova . 
 Nona vulica me vakayagataka na iVolatabu ena sala oqo ena rawa ni yaco kina me dua na ivakatawa vinaka . ” ​ ​ — Iperiu 4 : ​ 12 ; 5 : ​ 14 . 
 Ena veivuke vakacava na ivakatawa matua vei koya e ivakatawa vou ? 
 Ena yaga tale ga vei ira na ivakatawa vou na veituberi vaka oqo . 
 E kaya o Nick , sa cavuti oti yani : “ E yaga vakalevu vei au na nodrau veituberi e rua na qase erau sa matua . 
 O rau na qase oqo erau dau kila vinaka sara ga na ka me caka ena dui ituvaki e basika . 
 Erau dau vakarogoci au vakamalua , rau dau qai kauaitaka na ka au tukuna , veitalia mada ga ke rau sega ni duavata kina . 
 Ka ni vuli levu vei au na noqu dau raica na nodrau yalomalua kei na veidokai ni rau veivosaki se veimaliwai kei ira na lewe ni ivavakoso . 
 Erau vakabibitaka sara ga vei au meu dau vakayagataka vinaka na iVolatabu niu saga meu walia na leqa , vaka kina ena noqu veivakayaloqaqataki . ” 
 Vakarautaki ena Vosa ni Kalou 
 ( a ) Na cava e gadrevi me rawa kina ni dua e ivakatawa maqosa ? 
 ( b ) Na cava e kaya kina o Jisu : “ Sa sega ni noqu na noqui vakavuvuli ” ? 
 E tu ena Vosa ni Kalou na lawa , idusidusi , kei na ivakaraitaki me na “ vakarautaki ” kina na ivakatawa me ‘ cakava na veicakacaka vinaka kece ga . ’ 
 Ena vuli vinaka beka e dua na tacida , ia na nona yaco me ivakatawa maqosa e vakatau ena nona kila vinaka na iVolatabu kei na nona taurivaka . 
 Kena ivakaraitaki ga o Jisu . 
 Sega tale ni dua erau le rua ena kila ka kei na yalomatua , e ivakatawa vuku duadua tale ga me bau bula e vuravura ; ia a sega ni vakayagataka na nona vuku ni vakavulici ira na sipi i Jiova . 
 A kaya o koya : “ Sa sega ni noqu na noqui vakavuvuli , sa nona ga ka talai au mai . ” 
 Na cava e dau vakaliuci Tamana kina o Jisu ? 
 E kaya o koya : “ O koya sa vosa vakai koya ga , sa vinakata me dokai . ” ​ ​ — Joni 7 : ​ 16 , 18 . 
 Era na qarauna vakacava na ivakatawa mera kua ni cakava e dua na ka mera dokai ga kina ? 
 O ira na ivakatawa yalodina era na qarauna mera kua ni cakava e dua na ka mera dokai ga kina . 
 Era na sega ni yavutaka nodra ivakasala kei na veivakauqeti ena nodra vuku ga , era na yavutaka ga ena Vosa ni Kalou . 
 Era kila ni itavi ni ivakatawa me vukei ira na sipi mera cakava na “ loma ni Turaga ” o Karisito , sega ni lomadra na qase . 
 Me kena ivakaraitaki , ke dua na veiwatini e tatavutuvutu nodrau bula vakawati , vakacava ke qai vukei rau e dua na qase ena nona yavutaka nona ivakasala ena ka e sotava o koya ena nona bula vakawati , sega ni yavutaka ena idusidusi vakaivolatabu e vakarautaka na “ dauveiqaravi yalo dina ka vuku ” ? 
 Na nona ivakasala e rawa ni vakabi vakalevu ena itovo vakavanua kei na qiqo ni ka e kila . 
 E macala ni so na itovo vakavanua e sega ni ca , na qase tale ga e veivakasalataki e rawa ni sa dua na itaba , levu tale ga na ka e sotava ena nona bula . 
 Ia , ena yaga vakalevu duadua vei ira na sipi na nodra uqeti mera rogoca na domo i Jisu kei na vosa i Jiova , sega ni vakasama vakatamata se itovo vakavanua . ​ ​ — Same 12 : 6 ; Vosa Vakaibalebale 3 : ​ 5 , 6 . 
 Veivakarautaki na “ Dauveiqaravi Yalo Dina ka Vuku ” 
 Na itavi cava a lesia o Jisu vei koya na “ dauveiqaravi yalo dina ka vuku , ” na cava e dua na vuna e rawati vinaka kina na nona cakacaka ? 
 Na ivakatawa o Pita , Joni , kei Paula eratou lewe kece ni ilawalawa e vakatoka o Jisu na “ dauveiqaravi yalo dina ka vuku . ” 
 Na ilawalawa oqo era lewena kece na taci Jisu e vuravura era lumuti ena yalo tabu , ra qai nuitaka mera lai veiliutaki vata kei Karisito i lomalagi . 
 Ena iotioti ni veisiga oqo , e sa lutu sobu sara tiko ga na kedra iwiliwili na taci Jisu era se vo e vuravura . 
 Ia , e sa qai rabailevu ga na vakayacori ni cakacaka e lesia o Jisu mera cakava ni bera na ivakataotioti , oya na vunautaki ni itukutuku vinaka ni Matanitu ni Kalou . 
 E vakasakiti tale ga na vuavuaivinaka ni nodra cakacaka ! 
 Era rawata vakacava oqo ? 
 Dua na vuna ena nodra sa vakavulici ira na lewe ni ‘ so tani tale na sipi ’ mera tomani ira ena cakacaka vakavunau kei na veivakavulici . 
 Nikua , e levu ga na cakacaka e sa qarava tiko na ilawalawa levu oqo . 
 Na cava e vakarautaka na “ dauveiqaravi yalo dina ka vuku ” mera vakarautaki kina na ivakatawa era lesi ? 
 Sala cava e veivakarautaki tiko kina na “ dauveiqaravi yalo dina ka vuku ” ? 
 Ena imatai ni senitiuri , era a lesi e so mera matataka na “ dauveiqaravi yalo dina ka vuku ” qai vakacolati vei ira mera raica na nodra vakarautaki kei na nodra lesi na ivakatawa ena veivavakoso . 
 O ira na ivakatawa oqo e sa qai nodra itavi mera vakavulici ira na vo ni qelenisipi . 
 E vaka tale ga oqori ena gauna oqo . 
 Na “ dauveiqaravi yalo dina ka vuku ” e sa lesia na iLawalawa Dauvakatulewa ​ ​ — era lewena e vica na lumuti ​ — me nona mata . 
 E dua na itavi ni iLawalawa Dauvakatulewa me vakarautaki ira na dauveiqaravi ni ivavakoso kei na qase ena vicavata na udolu na ivavakoso e veiyasa i vuravura . 
 Kena ikuri , e tuvanaka na iLawalawa Dauvakatulewa e so na vuli mera vakarautaki kina na lewe ni Komiti ni Tabana , ivakatawa dauveilakoyaki , qase , kei na dauveiqaravi ni ivavakoso , ena sala mera qarava vinaka kina na qelenisipi . 
 E so tale na idusidusi e dau vakarautaki ena so na ivola e dau vakau yani , ena ulutaga e dau tabaki ena Vale ni Vakatawa , kei na ivola tale e so me vaka na iSoqosoqo e Cakava na Loma i Jiova . 
 * 
 ( a ) E vakaraitaka vakacava o Jisu na nona nuitaka na “ dauveiqaravi yalo dina ka vuku ” ? 
 ( b ) Era na vakaraitaka vakacava na ivakatawa vakayalo nira nuitaka na “ dauveiqaravi yalo dina ka vuku ” ? 
 E laurai na nona nuitaka o Jisu na “ dauveiqaravi yalo dina ka vuku ” ena nona lesia “ me lewa na nona ka kecega ” ​ ​ — oqo e okati kina na nona veika vakayalo kece e vuravura . 
 Era vakaraitaka tale ga na ivakatawa era lesi nira nuitaka na “ dauveiqaravi yalo dina ka vuku ” ena nodra muria na veidusimaki e vakarautaka na iLawalawa Dauvakatulewa . 
 Io , nira vakaitavi na ivakatawa ena nodra vakarautaki e so tale , nira vakalaiva me vakarautaki ira na Vosa ni Kalou , nira muria tale ga na veivakarautaki ni “ dauveiqaravi yalo dina ka vuku , ” sa ra vakatetea tiko kina na duavata ena kedra maliwa na qelenisipi . 
 Eda vakavinavinaka vei Jiova ena nona sa vakarautaki ira vinaka sara ga na tagane era kauaitaki ira dina na lewe ni ivavakoso ! 
 [ iVakamacala e ra ] 
 Tabaka na iVakadinadina i Jiova 
 O na Sauma Vakacava ? 
 • Na cava era cakava na ivakatawa matua mera vakarautaki ira kina e so tale ? 
 • Na cava era qarauna kina na ivakatawa mera kua ni vakavulica na ka ga e tu e lomadra ? 
 • Era vakaraitaka vakacava na ivakatawa na nodra nuitaka na “ dauveiqaravi yalo dina ka vuku , ” ena vuku ni cava ? 
 [ iYaloyalo ena tabana e 25 ] 
 Era vakaitavi na qase lotu Vakarisito ena nodra vakarautaki na cauravou ena ivavakoso 
 [ iYaloyalo ena tabana e 26 ] 
 Levu sara na ka e cakava na “ dauveiqaravi yalo dina ka vuku ” me vakarautaki ira kina na qase 
 Qaravi Karisito na Tui ena Yalodina 
 “ Sa soli vua na lewa , kei na vakarokoroko , kei na matanitu , me ra qaravi koya ko ira na tamata kece , kei na veivanua , kei na dui vosavosa . ” ​ — TANIELA 7 : ​ 14 . 
 1 , 2 . 
 Eda kila vakacava ni a sega ni tekivu veiliutaki ena Matanitu ni Kalou o Karisito ena 33 S.K . ? 
 NA ILIULIU cava e rawa ni mate ena vukudra na nona tamata me qai bula tale me veiliutaki me vaka e dua na tui ? 
 Na tui cava e rawa ni bula e vuravura , rawata na nodra veivakadonui kei na veivakabauti na nona tamata , qai lai veiliutaki mai lomalagi ? 
 E rawata duadua ga na veika oqo , kei na veika tale e so , o Jisu Karisito . 
 Ena Penitiko 33 S.K . , ni oti na nona mate o Karisito , vakaturi mai na mate , kei na nona cabe cake i lomalagi , e qai lesi koya na Kalou “ me lewa na veika kece ga ka ulu ni i soqosoqo lewe ni lotu . ” 
 E tekivu veiliutaki vakatikina ena gauna oqori o Karisito . 
 E veiliutaki taumada vei ira na lotu Vakarisito lumuti , o ira era vakatokai mera Isireli vakayalo , se “ Isireli ni Kalou . ” ​ ​ — Kalatia 6 : ​ 16 ; Kolosa 1 : ​ 13 . 
 Voleka ni 30 na yabaki mai na Penitiko ni 33 S.K . , e vakadeitaka kina na yapositolo o Paula ni se bera tiko na gauna ena qai veiliutaki kina o Karisito ena Matanitu ni Kalou , ia e sa wawa tiko ena “ liga i matau ni Kalou . 
 Sa na waraka tiko e ke ya na gauna sa na qai vakadrukai ira kina na nona meca na Kalou me ra i tutu ni yavana . ” 
 Ni vakarau cava na imatai ni senitiuri S.K . , e raica ena raivotu na yapositolo sa kena turaga o Joni na nona vakatikori Jisu Karisito me Tui ni Matanitu vakalomalagi tauyavu vou na Turaga Cecere ni Lomalagi kei Vuravura , o Jiova . 
 Ena gauna oqo eda rawa ni vakadinadinataka ni a tekivu veiliutaki mai lomalagi ena 1914 o Karisito me Tui Lumuti . 
 * 
 ( a ) Sa uasivi sara vakacava na ivakatagedegede ni itukutuku vinaka ni Matanitu ni Kalou me tekivu mai na 1914 ? 
 ( b ) Na taro cava so meda tarogi keda kina ? 
 Io , me tekivu mai na 1914 sa uasivi sara na ivakatagedegede ni itukutuku vinaka ni Matanitu ni Kalou . 
 Sa veiliutaki tiko vakatui ena Matanitu ni Kalou mai lomalagi o Karisito , dina ga ni veiliutaki tiko ena ‘ kedra maliwa na nona meca . ’ 
 Kuria oqori na nodra vakaraitaka tiko na nona tamata ena veiyasa i vuravura na nodra talairawarawa vua . 
 Era cakava oqo ena nodra gumatua tiko ena dua na cakacaka ni veivakavulici ena iVolatabu e sega ni vakatauvatani rawa kei na dua na gauna sa oti . 
 O ira na lotu Vakarisito era lumuti ena yalo tabu , o ira na “ gone ni matanitu , ” era sa “ matataki Karisito ” tiko . 
 Era tokoni ira tiko e dua na iwiliwili vakaitamera ni ‘ so tani tale na sipi ’ i Karisito era italai ni Matanitu ni Kalou . 
 Ia , e se vinakati tiko ga meda tarogi keda se eda vakarorogo tiko ena veiliutaki i Karisito se sega . 
 E dei li na noda yalodina vua ? 
 E rawa vakacava meda yalodina vua na Tui e veiliutaki tiko mai lomalagi ? 
 Meda veivosakitaka taumada na vuna meda yalodina kina vei Karisito . 
 Na Tui e Uqeta na Yalodina 
 Na cava e cakava na Tui Digitaki o Jisu ena gauna e bula voli kina e vuravura ? 
 E yavutaki na noda yalodina vei Karisito ena noda vakavinavinakataka na veika e cakava kei na nona itovo uasivi . 
 Ni bula voli e vuravura a vakaraitaka kina na Tui Digitaki o Jisu na veika lelevu ena cakava ena gauna sa na liutaki vuravura kina ena gauna e lokuca na Kalou . 
 E vakani ira na viakana . 
 E vakabulai ira na tauvimate , na mataboko , na lokiloki , didivara , kei ira na galu . 
 E bau vakaturi ira tale ga e so mai na mate . 
 Noda kila tale ga na ivakarau ni nona bula e vuravura o Jisu e rawa kina nida kila e so na nona itovo na Tui ena lewai vuravura , vakauasivi ena nona dau vakuai koya ena so na ka me vakaraitaka kina na nona loloma . 
 Ena vuku ni loloma oqori , e kainaki ni a kaya o Napoléon Bonaparte : “ O Alexander , Caesar , Charlemagne , vaka kina o yau keitou tauyavutaka na matanitu , ia keitou rawata vakacava na cakacaka vakaitamera oya ? 
 Ena veivakasaurarataki . 
 O Jisu Karisito duadua ga e tauyavutaka na nona matanitu ena loloma , ena gauna mada ga oqo era milioni era rawa ni mate ena vukuna . ” 
 Na cava e taleitaki vakalevu kina na itovo i Jisu ? 
 Ni a yalomalua qai yalomalumalumu o Jisu , era vakacegui o ira na colata voli na icolacola bibi nira rogoca nona veivakavulici e veibuli cake kei na nona itovo e laurai votu kina na yalololoma . 
 Era veimaliwai vinaka kei koya na gone . 
 Era marautaka na tagane yalomalua mera nona tisaipeli . 
 Nona veikauaitaki kei na nona veidokai e vakavuna mera yalodina kina vua e levu na marama , e so vei ira era solia sara ga na nodra gauna , nodra igu , kei na veika vakayago era taukena mera qaravi koya kina ena nona cakacaka vakavunau voli . ​ ​ — Luke 8 : ​ 1 - 3 . 
 E vakaraitaka vakacava na nona yalololoma o Jisu ena gauna e mate kina o Lasarusa ? 
 E vakaraitaka tale ga na nona dau yaloluluvu o Karisito ena gauna e mate kina na nona itokani lomani o Lasarusa . 
 Ni tarai koya na nodrau rarawa o Meri kei Marica , ena levu ni nona rarawa , e ‘ tagi sara ga o koya . ’ 
 E “ rarawa na lomana , ” e mosi sara ga na yalona ena nona rarawa , dina ga ni kila tiko ni na vakabulai Lasarusa tale . 
 Ena levu gona ni nona loloma kei na veinanumi , e vakayagataka kina o Jisu na kaukaua e solia vua na Kalou me vakaturi Lasarusa mai na mate . ​ ​ — Joni 11 : ​ 11 - ​ 15 , 33 - ​ 35 , 38 - ​ 44 . 
 Na cava e dodonu meda yalodina kina vei Jisu ? 
 ( Raica tale ga na kato ena tabana e 31 . ) 
 Eda qoroya na nona tutaka o Jisu na veika e dodonu kei na nona cata vakaukaua na veivakaisini kei na ivalavala e ca . 
 E vakarua sara ga na nona vakasavi ira tani mai na valenisoro o ira na dauveivoli kocokoco . 
 Ena gauna tale ga e bula voli kina e vuravura , e raica rawa o koya na veimataqali leqa e tarai keda , me kila kina na bula dredre kei na leqa eda sotava tiko . 
 E kila tale ga o Jisu na ca ni veicati kei na sotavi ni veika tawadodonu . 
 E lai tini vakamatei vakaloloma sara me rawa kina ni vakayacora na loma i Tamana qai dolava tale ga vei ira na nona tamata na bula tawamudu . 
 E sega beka ni uqeti iko na itovo i Karisito oqori mo yalodina ena nomu qaravi koya ? 
 Na cava e vinakati vei keda me rawa kina nida nona tamata na Tui o Karisito ? 
 Rawata Mo Lewenivanua 
 Na cava e vinakati vei ira na lewenivanua i Karisito ? 
 Vakasamataka mada na ivakatautauvata oqo : Me rawa nida lai lewenivanua ena dua na matanitu ena vinakati meda rawata e so na ivakatagedegede . 
 Ena vinakati meda itovo vinaka da qai bulabula vinaka tale ga vakayago . 
 E vaka kina vei ira na vinakata mera lewenivanua i Karisito , ena vinakati me tiko e cake na ivakatagedegede ni nodra itovo ra qai bulabula vakayalo tale ga . ​ ​ — 1 Korinica 6 : ​ 9 - ​ 11 ; Kalatia 5 : ​ 19 - ​ 23 . 
 Eda vakaraitaka vakacava nida yalodina vei Karisito ? 
 E vinakata tale ga o Jisu Karisito mera yalodina vua vaka kina ina nona Matanitu o ira era vinakata mera nona lewenivanua . 
 Era vakaraitaka na nodra yalodina vaka oqo ena nodra bulataka na veika e vakavuvulitaka ena gauna e bula voli kina e vuravura na Tui Digitaki . 
 Me kena ivakaraitaki , ena vinakati mera vakaliuca na veika e baleta na Matanitu ni Kalou kei na veika e baleta na loma ni Kalou me qai muri na nodra qara na veika vakayago e baleti ira ga . 
 Era na saga vakaukaua me tiko vei ira na itovo i Karisito ena ituvaki dredre cava ga era sotakaya . 
 Era na muria tale ga na ivakaraitaki i Karisito na nona lewenivanua ena nodra cakava vakailiu na veika vinaka vei ira na tani . ​ ​ — Maciu 7 : ​ 12 ; Joni 13 : ​ 3 - ​ 17 . 
 Eda vakaraitaka vakacava na noda yalodina vei Karisito ( a ) ena loma ni vuvale kei ( b ) na ivavakoso ? 
 Era vakaraitaka tale ga na imuri i Jisu na nodra yalodina vua ena nodra bulataka na nona itovo ena loma ni nodra vuvale . 
 Me kena ivakaraitaki , era vakaraitaka na tagane vakawati na nodra yalodina vua na nodra Tui vakalomalagi ena nodra muria na itovo i Karisito nira veitaratara kei watidra kei ira na luvedra . 
 Era vakaraitaka tale ga na yalewa vakawati na nodra yalodina vei Karisito nira vakaraitaka na itovo vinaka ra qai bulataka na “ yalomalumalumu kei na yalomalua . ” 
 Era yalodina vei Karisito na gone nira muria na nona ivakaraitaki ni talairawarawa . 
 Ena gauna e se itabagone kina o Jisu , e dau talairawarawa vei rau na nona itubutubu , dina ga ni rau itubutubu ivalavala ca . 
 Era na saga tale ga na lewenivanua i Karisito mera vakatotomuri koya nira “ veinanumi ” ra “ veilomani me vaka na veitacini ” ra qai ‘ yalomalua nira sega ni sauma na ca ena ca , se sauma na veivakasewasewani ena veivakasewasewani . ’ ​ ​ — 1 Pita 3 : ​ 8 , 9 , VV ; 1 Korinica 11 : 1 . 
 Lewenivanua Era Muria na Lawa 
 Na lawa cava era na muria na lewenivanua i Karisito ? 
 Me vaka ga na kena vinakati vua e dua e via lai lewe ni dua na vanuatani me muria na lawa ni vanua oya , e vinakati tale ga vei ira na lewenivanua i Karisito mera muria “ na vunau [ se lawa ] i Karisito ” ena nodra moica na nodra bula me salavata kei na veika e vakavuvulitaka qai vakarota o Jisu . 
 Vakauasivi ena nodra bulataka “ na vunau vakaturaga ” na loloma . 
 Na cava soti e okati ena lawa oqori ? 
 12 , 13 . 
 Eda talairawarawa vakacava ina “ lawa i Karisito ” ? 
 Era tamata ivalavala ca na lewenivanua i Karisito . 
 E dodonu mera “ lomani ira kina na veiwekani e na loloma tawa lasu ” me rawa kina nira ‘ veilomani ena yalosavasava kei na lomakatakata . ’ 
 “ Kevaka e dua sa rarawa vua e dua vei kemuni , ” era na muria ena yalodina na lawa i Karisito na lotu Vakarisito ena nodra “ dauveivukei , ka dauveivosoti . ” 
 Nira muria na lawa oqori era na vosota na nodra valavala ca ra qai vaqara na sala mera veilomani tiko ga kina . 
 Eda sega li ni vakavinavinakataka ni rawa nida veimaliwai tiko kei ira era talairawarawa tale ga vua na noda Tui dauloloma ra qai sulumaka tiko na loloma ‘ sa ivau vinaka sara ’ ? ​ ​ — Kolosa 3 : ​ 13 , 14 . 
 E vakaraitaka tale ga o Jisu ni nona loloma e uasivia sara na nodra veilomani na tamata . 
 Kevaka eda dau lomani ira ga era lomani keda , eda sega ni cakava tiko e dua na ka e “ uasivi cake . ” 
 E kena ibalebale ni se sega ni taucoko na noda loloma . 
 E uqeti keda o Jisu meda vakaraitaka na mataqali loloma e tiko vei Tamana me rawa kina nida lomani ira na cati keda kei ira na vakacacani keda . 
 Na loloma vaka oqori e uqeti keda tale ga na lai vakarurugi ena Matanitu ni Kalou meda yalodina tiko ina cakacaka bibi e lesi vei keda . 
 Na cakacaka cava oya ? 
 Vakatovolei na Yalodina 
 Na cava e rui bibi kina na noda cakacaka vakavunau ? 
 O ira na vakarurugi ena Matanitu ni Kalou era na vakaogai ira ena gauna oqo ena nodra “ tukuna na matanitu ni Kalou . ” 
 E bibi mera vakayacora oqori baleta ni Matanitu i koya na Mesaia ena vakacerecerea na veiliutaki cecere i Jiova . 
 Noda vunautaka na itukutuku vinaka ena vukei ira na vakarorogo mera na mai vakarurugi tale ga ena Matanitu ni Kalou . 
 Ena vakatau tale ga ena ivakarau ni nodra rogoca na itukutuku oqori se era na lewai vakacava ena gauna e lewai ira kina na kawatamata o Karisito na Tui . 
 O koya gona , e sala uasivi ni noda vakaraitaka na noda yalodina vei Karisito na noda talairawarawa ina nona ivakaro meda tukuna vei ira e so tale na veika e baleta na Matanitu ni Kalou . ​ ​ — Maciu 28 : ​ 18 - ​ 20 . 
 Na cava e vakatovolei kina na nodra yalodina na lotu Vakarisito ? 
 Ena saga vakaukaua o Setani me tarova na noda cakacaka vakavunau , ra qai sega tale ga ni vakadonuya na dauveiliutaki ni vuravura na lewa e solia na Kalou vei Karisito . 
 Oya na vuna e kaya kina vei ira na nona tisaipeli o Jisu : “ Sa sega ni levu na tamata ka lailai na nona turaga . 
 Kevaka era a vakacacani au , era na vakacacani kemudou talega . ” 
 O koya gona era sa vala sara tiko ga oqo na imuri i Karisito ena ivalu e vakatovolei kina na nodra yalodina . ​ ​ — 2 Korinica 10 : ​ 3 - 5 ; Efeso 6 : ​ 10 - ​ 12 . 
 Era solia vakacava vua “ na Kalou na ka sa nona na Kalou ” o ira era na vakarurugi ena Matanitu ni Kalou ” ? 
 O ira era na vakarurugi ena Matanitu ni Kalou era na yalodina tiko ga vua na nodra Tui tawarairai ena gauna era dokai ira tiko kina na veiliutaki tiko e vuravura . 
 A kaya o Jisu : “ Dou solia vei Sisa na ka sa nei Sisa , vei koya talega na Kalou na ka sa nona na Kalou . ” 
 E kena ibalebale oqo ni o ira na lewenivanua i Karisito era na muria na lawa ni matanitu e sega ni veicoqacoqa kei na lawa ni Kalou . 
 Ia ena gauna e saqata kina na lawa ni Kalou na nodra mataveilewai levu na Jiu ena nodra tarovi ira na tisaipeli i Jisu mera kua ni vunau , era tukuna vakadodonu ena veidokai na tisaipeli nira na “ talairawarawa vua na Kalou , me kakua ga vei ira na tamata . ” ​ ​ — Cakacaka 1 : 8 ; 5 : ​ 27 - ​ 32 . 
 Na cava eda rawa ni vosota kina ni vakatovolei na noda yalodina ? 
 Ena vinakati mera yaloqaqa na lewenivanua i Karisito me rawa nira yalodina tiko vua na nodra Tui ena gauna era vakacacani kina . 
 E kaya kina o Jisu : “ Dou sa kalougata , ni dou sa vakasewasewani , ka vakacacani , ka vosavakacacataki vakailasu e na ka kecega e ca , e na vukuqu : dou reki , ka marau vakalevu : ni sa levu na kenai sau vei kemudou mai lomalagi . ” 
 Era vakila na dina ni vosa oqori o ira na imuri taumada i Karisito . 
 Ena gauna mada ga eratou vakanakuitataki kina baleta ni ratou vunautaka tiko ga na Matanitu ni Kalou , eratou reki “ ni ratou sa yaga me ratou vakacacani e na vuku ni yacana . 
 Ia e na veisiga kecega e na vale ni soro , kei na veivale kecega , era sa sega ni mudu ni vakatavuvuli ka vunautaki Jisu ni sai koya na Karisito . ” 
 O vakavinavinakataki tale ga ena nomu vakaraitaka na yalo vata oqori ni o vosota na veika dredre , na tauvimate , ni leqa e dua na wekamu , kei na gauna o vakacacani kina . ​ ​ — Roma 5 : ​ 3 - 5 ; Iperiu 13 : 6 . 
 Na cava e vakaraitaka na vosa i Jisu vei Ponitio Pailato ? 
 Ni se Tui Digitaki voli kina a tukuna o Jisu vua na kovana ni Roma o Ponitio Pailato : “ Na noqu matanitu e sega ni matanitu ni vuravura oqo ; kevaka e ka ni vuravura oqo , ke ra na vala na noqu tamata , me’u kakua kina ni soli vei ira na Jiu . 
 Sega , e sega ni wili e ke na noqu matanitu . ” 
 Era na sega gona ni tauri iyaragi se mera veitovaki o ira era na vakarurugi ena Matanitu vakalomalagi . 
 Era na tawaveitovaki ena veika vakavuravura me vakaraitaka nira yalodina tiko ga vua na “ Tui ni Sautu . ” ​ ​ — Aisea 2 : ​ 2 - 4 ; 9 : ​ 6 , 7 . 
 Nodra iCovi na Lewenivanua Yalodina 
 Na cava e dei vinaka tiko kina na nodra vakanamata na lewenivanua i Karisito ina veigauna e se bera mai ? 
 E dei vinaka tu na nodra vakanamata tiko ina veigauna e se bera mai o ira na lewenivanua i Karisito , na nodra “ Tui na tui . ” 
 Era sa nanamaki tiko ina nona vakarau vakaraitaka na kaukaua ni nona veiliutaki mai lomalagi me tatara e vuravura . 
 Era sa namaka tale tiko ga na kena vo ni “ gone ni matanitu ” era lumuti ena yalo tabu na nodra icovi mera lai tui vata kei Karisito mai lomalagi . 
 Era sa namaka tiko na ‘ so tani tale na sipi ’ era yalodina tiko vei Karisito na nona vakadonui ira na nodra Tui ena nona kaya : “ Ni lako mai , ko i kemuni ka sa vakalougatataki mai vei Tamaqu , mo ni taukena [ na Parataisi e vuravura ena liutaka ] na matanitu sa vakarautaki tu me nomuni mai na i vakatekivu kei vuravura . ” 
 Meda yalodina kece tiko mada ga ena noda qaravi Karisito na Tui o keda eda na vakarurugi ena Matanitu ni Kalou . 
 [ iVakamacala e ra ] 
 Raica na Reasoning From the Scriptures , “ Why do Jehovah’s Witnesses say that God’s Kingdom was established in 1914 ? ” 
 tabana e 95 - ​ 7 , tabaka na iVakadinadina i Jiova . 
 [ Kato ena tabana e 31 ] 
 SO TALE NA ITOVO KILAI TANI I KARISITO 
 Sega ni Veivakaduiduitaki ​ — Joni 4 : ​ 7 - ​ 30 . 
 Yalololoma ​ — Maciu 9 : ​ 35 - ​ 38 ; 12 : ​ 18 - ​ 21 ; Marika 6 : ​ 30 - ​ 34 . 
 Vakuai koya ni loloma ​ — Joni 13 : 1 ; 15 : ​ 12 - ​ 15 . 
 Yalodina ​ — Maciu 4 : ​ 1 - ​ 11 ; 28 : 20 ; Marika 11 : ​ 15 - ​ 18 . 
 Veinanumi ​ — Marika 7 : ​ 32 - ​ 35 ; Luke 7 : ​ 11 - ​ 15 ; Iperiu 4 : ​ 15 , 16 . 
 Yalorawarawa ​ — Maciu 15 : ​ 21 - ​ 28 . 
 [ iYaloyalo ena tabana e 29 ] 
 Eda muria “ na lawa i Karisito ” nida veilomani 
 [ iYaloyalo ena tabana e 31 ] 
 E uqeti iko beka na itovo i Karisito mo qaravi koya ena yalodina ? 
 O sa Tu Vakarau mo Vakabulai ? 
 “ Mo vodo ki na waqa , ko iko kei na nomu lewe - ni - vale kecega ; ni‘u sa raici iko ni ko sa yalododonu e mataqu e nai tabatamata oqo . ” ​ — VAKATEKIVU 7 : 1 . 
 Na cava e vakarautaka o Jiova ena gauna i Noa me baleta nodra vakabulai na veika bula ? 
 O JIOVA e ‘ luvuca na nodra vuravura na tamata ivalavala ca ’ ena gauna i Noa , ia e vakarautaka tale ga mera bula e so . 
 A vakaraitaka vakamatailalai na Kalou dina vua na tamata yalododonu o Noa na itata ni waqa mera vakabulai kina na ka bula ena gauna ni waluvu . 
 Me vaka ga eda namaka vua e dua na dauveiqaravi yalodina i Jiova , “ sa cakava ko Noa me vaka na ka kecega sa vakarota vua na Kalou . ” 
 Io , e “ cakava vakakina . ” 
 Na noda mai bula tu oqo e vu tale ga ena nona talairawarawa o Noa . ​ — Vakatekivu 6 : 22 . 
 2 , 3 . ( a ) Era raica vakacava na cakacaka i Noa o ira na bula vata kaya ? 
 ( b ) Na cava e nuitaka o Noa e vakavuna me vodo kina i waqa ? 
 E sega ni cakacaka rawarawa na kena ta na waqa oya . 
 Era kurabuitaka beka na tamata na cakacaka vakaitamera eratou cakava tiko o Noa kei na nona vuvale . 
 Ia na cakacaka oya e sega ni vagolea na yalodra mera raica ni nodra na vakabulai e vakatau ena nodra vodo i waqa . 
 E qai cava na nona vosota tiko na Kalou na vuravura ca oya . ​ — Vakatekivu 6 : 3 ; 1 Pita 3 : 20 . 
 Ni oti e vicasagavulu na yabaki na nodratou cakacaka vakaukaua na vuvale i Noa e qai tukuna vei Noa o Jiova : “ Mo vodo ki na waqa , ko iko kei na nomuu lewe - ni - vale kecega ; ni‘u sa raici iko ni ko sa yalododonu e mataqu e nai tabatamata oqo . ” 
 Ni ratou nuitaka na vosa i Jiova , “ A sa vodoka na waqa ko Noa , kei iratou vata kaya na luvena tagane , kei na watina , kei na watidratou na luvena . ” 
 E qai sogota na katuba o Jiova me taqomaki iratou kina na dauqaravi koya . 
 E yaco na waqa oya me sala ni nona veivakabulai na Kalou ena gauna e luvuca kina na vuravura . ​ — Vakatekivu 7 : 1 , 7 , 10 , 16 . 
 Vaka na Gauna i Noa na Noda Gauna 
 4 , 5 . ( a ) E vakatauvatana na gauna ni nona tiko o Jisu kei na gauna cava ? 
 ( b ) E tautauvata vakacava na gauna i Noa kei na noda gauna ? 
 “ Me vaka ga e na gauna i Noa , e na vaka tale ga kina na nona lako mai na Luve ni Tamata . ” 
 E vakaraitaka e keri o Jisu ni na vaka na gauna i Noa na nona tiko tawarairai . 
 E vaka dina kina . 
 Sa kacivaki tiko vei ira na tamata ena veimatanitu na mataqali ivakasala vata ga a soli ena gauna i Noa , vakauasivi me tekivu mai na 1919 . 
 Ia na ivalavala ni kena rogoci na itukutuku oqo e via vaka ga ena gauna i Noa . 
 E totogitaka o Jiova na vuravura e ‘ vakasinaiti tu ena ivalavala kauakua ’ oya ena nona luvuca . 
 Era kila vinaka na bula vata kei Noa ni ratou sega ni vakaitavi o Noa kei na nona vuvale ena ivalavala kaukaua vaka oya ni ratou ogaoga voli ga ena nodratou taya tiko na waqa . 
 E vaka kina ena noda gauna oqo . 
 E rawa vei ira na tamata lomadina mera raica nira “ dua tani na yalododonu ka dua tani na tamata ca , ni sa dua tani ko koya sa qarava na Kalou ka dua tani ko koya sa sega ni qaravi koya . ” 
 Era doka na tamata era sega ni veitotaki na nodra dau dina , yalovinaka , nodra tiko ena vakacegu kei na nodra gugumatua na iVakadinadina i Jiova nira vakatauvatani kei ira na vo ni lewe i vuravura . 
 Era cata na iVakadinadina na ivalavala kaukaua kece baleta nira vinakata me liutaki ira na yalo tabu i Jiova . 
 Oya na vuna era lomavakacegu kina nira saga mera muria tiko ga na ivalavala dodonu . ​ — Aisea 60 : 17 . 
 6 , 7 . ( a ) Na cava era sega ni kila o ira na bula vata tiko kei Noa , e tautauvata vakacava kei na gauna oqo ? 
 ( b ) Na ivakaraitaki cava e vakaraitaka nira kilai na iVakadinadina i Jiova nira duatani 
 Era sega ni kila o ira na bula vata kei Noa ni a tokoni koya voli na Kalou , e muria tale tiko ga o Noa na ivakaro ni Kalou . 
 Era sega ni taura vakabibi na ivunau i Noa se ciqoma na nona ivakasala . 
 Vakacava nikua ? 
 Dina ni levu era doka na nodra cakacaka kei na nodra itovo na iVakadinadina i Jiova , ia era sega ni taura vakabibi na itukutuku vinaka kei na ivakasala mai na iVolatabu . 
 Era qoroya na nodra itovo na lotu Vakarisito dina o ira era vakaitikotiko vata , na nodra itaukei ni cakacaka , se o ira na wekadra , ia era dau kaya ga , “ Ke ra kua mada ga ni iVakadinadina i Jiova ! ” 
 Ia era sega ni kila o ira oqori ni nodra bulataka na iVakadinadina na itovo me vaka na loloma , na vakacegu , na yalomalua , na yalololoma , na yalomalumalumu , kei na ivalavala malua e baleta nira vuataka tiko na yalo tabu ni Kalou . 
 Na itovo vinaka oqori e dodonu me vukei ira na tamata mera vakabauta na nodra itukutuku na iVakadinadina . 
 Me kena ivakaraitaki , era tara tiko e dua na Kingdom Hall na iVakadinadina i Jiova e Rusia . 
 E tukuna e dua na turaga vua e dua e taravale tiko : “ E duatani taucoko sara ga na vanua oqo , e sega kina na vakatavako , sega na veikurauti , ra qai yalomalua ! 
 Dou iVakadinadina i Jiova ? ” 
 E taroga o koya e taravale tiko , “ Kevaka au tukuna na sega , oni na vakabauti au ? ” 
 E sauma totolo na turaga oya , “ Au na sega ni vakabauti iko . ” 
 E vakasakita e dua na turaganikoro ni dua tale na siti mai Rusia na nodra tara na iVakadinadina e dua na nodra Kingdom Hall vou . 
 E kaya ni a dau nanuma tu e liu nira tautauvata kece ga na lotu , ia ni raica votu na nodra lomadina na iVakadinadina i Jiova , sa veisau na nona rai . 
 Oqo e rua ga na ivakaraitaki ni nodra duidui na tamata i Jiova vei ira era sega ni muria na ivakatagedegede vakaivolatabu . 
 Ena vakatau ena cava na noda vakabulai ena gauna e vakarusai kina na vuravura ca oqo ? 
 E yalodina o Noa ena nona “ vunautaka tiko na i valavala dodonu ” ni bera toka ga ni vakarusai ena Waluvu na “ vuravura makawa ” oya . 
 Ena iotioti ni veisiga ni noda vuravura oqo , era sa kacivaka tiko na tamata i Jiova na ivakatagedegede savasva ni Kalou ra qai kacivaka tale tiko ga na itukutuku vinaka ni noda rawa ni vakabulai meda lai bula ena dua na vuravura vou . 
 Me vaka ga na nodratou vakabulai o Noa kei na nona vuvale ena waqa , na noda vakabulai ena gauna oqo ena vakatau ena noda vakabauta kei na noda yalodina ina isoqosoqo i Jiova e vuravura . 
 Gadrevi na Vakabauta ena Noda Vakabulai 
 9 , 10 . 
 Na cava e gadrevi kina na vakabauta kevaka eda via vakabulai ena gauna e cava kina na vuravura i Setani oqo ? 
 Na cava e dodonu me cakava e dua me rawa kina ni vakabulai ena kena sa vakarau vakarusai na vuravura oqo e lewa tiko o Setani ? 
 E dodonu me kila taumada ni na vinakati me taqomaki . 
 Me qai saga na sala e rawa ni taqomki kina . 
 O ira ena gauna i Noa era dui saga voli ga na nodra bula e veisiga , era sega ni bau kauaitaka na nodra taqomaki ena veivakarusai e tu e matadra . 
 Era sega tale ga ni vakabauta na Kalou . 
 Ia o Noa kei na nona vuvale eratou kauaitaka na nodratou taqomaki kei na nodratou vakabulai . 
 Eratou cakacakataka tale ga na nodratou vakabauta na Turaga Cecere ni Lomalagi kei Vuravura , na Kalou o Jiova . 
 “ Kevaka sa sega na vakabauta sa ka dredre sara me da vinaka vua na Kalou [ o Jiova ] , ” e vola na yapositolo o Paula , o “ ira kece ga era via torova na Kalou e dodonu me ra vakabauta ni sa bula tiko ko koya , ka ni sa dau saumi ira tale ga era vakasaqarai koya . ” 
 E kuria o Paula : “ Na vakabauta , e a rogoca kina ko Noa na ivakasala ni Kalou me baleta na veika ka ra sa sega ni laurai e na gauna ko ya , ka taya tale ga kina na waqa ka a vakabulai kina na nona vuvale . 
 E na vuku ni nona vakabauta sa vakadinadinataka kina ko koya ni sa cala ko vuravura ka sa yaco kina me taukena e muri na veivakadonui sa dau yaco mai e na vuku ni vakabauta . ” ​ — Iperiu 11 : 6 , 7 , VV . 
 Na cava eda vulica mai na nona veitaqomaki o Jiova ena gauna sa oti 
 Me rawa nida vakabulai ena gauna e cava kina na vuravura ca oqo , meda kua ni vakabauta wale ga ni na vakarusai na vuravura . 
 E dodonu meda cakacakataka na noda vakabauta ena noda ciqoma na isolisoli ni Kalou me baleta na noda vakabulai . 
 Ena vinakati tale ga meda vakabauta na isoro ni veivoli i Jisu Karisito , na luve ni Kalou . 
 Meda nanuma tale ga ni o iratou ga na tiko e loma ni waqa i Noa eratou vakabulai ena gauna ni Waluvu . 
 Na veikoro ni idrodro tale ga e Isireli makawa era itataqomaki vei ira na sega ni nakita na nodra veivakamatei kevaka era dro totolo kina ra qai tiko e loma ni koro me yacova ni mate na bete levu . 
 ( Tiko Voli mai na Lekutu 35 : 11 - 32 ) Ena ikatini ni kuita e soli vei Ijipita ena gauna i Mosese , era vakamatei kina na nodra ulumatua na kai Ijipita , ia era vakabulai na nodra ulumatua na Isireli . 
 Era vakabulai vakacava ? 
 A vakaroti Mosese o Jiova : “ Me ra taura [ na Isireli ] e dua na kena dra [ ni lami ni Lakosivia ] , ka boroya kina na duru ruarua ni sogo , kei na ulu ni katuba , e na veivale era sa kania kina . . . . 
 Me kakua e dua vei kemudou me curu yani e na katuba ni nona vale ka me mataka mada mai . ” 
 O cei na ulumatua ni Isireli ena beca na ivakaro ni Kalou oqori me curu e tautuba ni vale e boroi tu na kena duru ruarua ni isogo kei na ulu ni kena katuba ? 
 Na cava meda dui tarogi keda kina , ena vuku ni cava ? 
 E dodonu tale ga meda vakasamataki keda vinaka . 
 Eda sa tiko dina ena loma ni vanua e vakarautaka o Jiova meda taqomaki vakayalo kina ? 
 Ni sa tekivu na veivakararawataki levu , era na tagi ena marau kei na vakavinavinaka o ira na tiko ena vanua ni veitaqomaki oqori . 
 Vei ira na sega ni tiko kina era na tagi ena rarwa nira veivutuni bera . 
 Veiveisau e Vakarautaki Keda 
 ( a ) Na cava e inaki ni kena veiveisau tiko mai na isoqosoqo ? 
 ( b ) Vakamacalataka e so na veiveisau e caka . 
 E veiveisautaka tiko mai o Jiova na taba ni nona isoqosoqo e vuravura . 
 Na veiveisau oqo e vakadeitaka qai vakaukauataka na nona ituvatuvanaki me baleta na noda taqomaki vakayalo . 
 Mai na veiyabaki ni 1870 ina 1932 , era dau digitaki ira na qase ni ivavakoso kei ira na dikoni o ira na lewe ni ivavakoso . 
 Ena 1932 sa mai sosomitaki ira na qase era digitaki oqori e dua na komiti ni cakacaka e digitaka na ivavakoso me vukei koya na service director . 
 Ena 1938 , era sa lesi vakalou kece o ira na qarava na ivavakoso . 
 Ena veivamuai ni iLawalawa Dauvakatulewa ni iVakadinaidna i Jiova , me tekivu mai na 1972 , e dau vakatura mai na ivavakoso na yaca , kevaka sa vakadonui sa qai dau volai lesu yani vei ira na yacadra na sa lesi vakalou mera ivakatawa kei ira mera dauveiqaravi ni ivavakoso . 
 Sa torocake sara na itavi e qarava voli ma na iLawalawa Dauvakatulewa ena vica na yabaki sa oti , sa mani caka kina e so na veisau me vakarawarawataka na nona cakacaka . 
 Na vuli cava e tekivutaki ena 1959 ? 
 Ena kena vakadikevi vinaka ena 1950 na Same 45 : 16 , e votu kina na kena vinakati me dau caka tiko na veituberi se veivakavulici . 
 E kaya na tikinivolatabu oya : “ O ira na luvemu era na tubu mei sosomi kei ira na tamamu , o na lesi ira me ra turaga e vuravura taucoko . ” 
 O ira na qase era veiliutki tiko ena ivavakoso era sa vakavulici tiko ena itavi vakalou era na cakava ni se bera na Amaketoni vaka kina ni sa oti na Amaketoni . 
 E tauyavutaki na Vuli ni Qase ena 1959 . 
 Ena gauna oya e vakarautaki na vuli vula dua oqo me baleti ira ga na congregation servant , na yaca era kilai kina na ivakatawa daulewa ena gauna oya . 
 Na vuli oqo sa vakarabailevutaki mera okati kece kina na qase ni ivavakoso kei ira na dauveqaravi ni ivavakoso . 
 Ni oti na vuli oya era na qai dau lai vakavulici ira na nodra itokani iVakadinadina ena nodra dui ivavakoso . 
 Oqo na sala e rawa nida vukei kece kina meda maqosa cake ena noda kacivaka na itukutuku vinaka ni Matanitu ni Kalou . ​ — Marika 13 : 10 . 
 Na cava e rua na sala e savasava tu ga kina na ivavakoso vakarisito ? 
 Ena vinakati vei ira kece na via lewe ni ivavakoso vakarisito mera sauva e so na ivakatagedegede . 
 Era na sega ni vakadonui mera lewe ni ivavakoso o ira na dauveivakasewasewani , me vaka ga na nodra sega ni vakadonui mera vodo ena waqa i Noa . 
 Me tekivu mai na 1952 , era sa tokona vakalevu na iVakadinadina i Jiova na nodra vakasivoi mai na ivavakoso o ira na sega ni veivutunitaka na cala bibi era cakava . 
 Ia o ira na veivutunitaka na cala bibi era cakava . 
 Ia o ira na veivutunitaka dina na nodra cala oya era na vukei mera ‘ vakadodonutaka na sala era muria . ’ ​ — Iperiu 12 : 12 , 13 , VV ; Vosa Vakaibalebale 28 : 13 ; Kalatia 6 : 1 . 
 E vakacava na kedra ituvaki vakayalo na tamata i Jiova ? 
 E sega ni kurabuitaki se yaco vakacalaka na nodra sautu vakayalo na tamata i Jiova . 
 A kaya o Jiova ena gusu i Aisea : “ Raica , ko ira na noqu tamata era na kana , ia dou na viakana ; raica , ko ira na noqu tamata era na gunu , ia dou na viagunu ; raica , ko ira na noqu tamata era na reki , ia dou na madua ; raica , ko ira na noqu tamata era na sere ni sa marau na lomadra , ia dou na tagi ni sa rarawa na lomamudou ; ia dou na qoqolou ni sa ramusu na yalomudou . ” 
 E vakani keda tiko ga o Jiova ena kakana bulabula vakayalo e veiganiti me rawa kina nida bulabula vakayalo tiko ga . ​ — Maciu 24 : 45 . 
 Tu Vakarau Mo Vakabulai 
 Na cava ena vukei keda meda tu vakarau meda vakabulai ? 
 Oqo sara ga na gauna e dodonu meda “ vakasamataka tale ga na sala me da dui veivakauqeti kina e na loloma kei na cakacaka vinaka . 
 Me da sa kakua ni vakaweleweletaka na sosoqoni vata , me vaka sa dau nodra i vakarau eso , ia me da sa dui veivakayaloqaqataki ga . ” 
 Ena vukei keda meda tu vakarau meda vakabulai na noda kabita tiko ga da qai cakacaka vata tiko kei na dua ga vei ira na sivia na 98,000 na ivavakoso ni iVakadinadina i Jiova . 
 Era na tokoni keda o ira eda vakabauta vata ena noda saga meda vakaitovotaki keda ena ‘ itovo vou . ’ 
 Meda gumatua tale ga ni vukei ira e so tale mera kila na veika e vakarautaka o Jiova me rawati kina na bula . — Efeso 4 : 22 - 24 , VV ; Kolosa 3 : 9 , 10 ; 1 Timoci 4 : 16 . 
 Na cava e vu ni noda nakita meda kabita dei tiko ga na ivavakoso vakarisito ? 
 Erau saga sara tiko vakaukaua o Setani kei nona vuravura ca oqo me rau temaki keda tani mai na ivavakoso vakarisito . 
 Ia , e rawa meda kabita dei toka ga na ivavakoso da qai vakabulai tale ga ena gauna e muduki kina na ituvaki ni veika ca nikua . 
 Me biligi keda mada ga na noda lomani Jiova kei na noda vakavinavinakataka na veika e vakarautaka ena vukuda ena noda sabaya na sasaga i Setani . 
 Ena vaqaqacotaka na noda inaki oya na noda dau vakasamataka na veivakalougatataki sa sobuti keda tiko ena gauna qo . 
 Ena veivosakitaki e so na veivakalougatataki oqori ena ulutaga tarava . 
 O na Sauma Vakacava ? 
 • E tautauvata vakacava kei na gauna i Noa na noda gauna ? 
 • Na itovo cava e gadrevi ena noda vakabulai ? 
 • Na veiveisau cava e vakaukauataka na ituvatuvanaki i Jiova me baleta na noda taqomaki ? 
 • E rawa vakacava meda tu vakarau meda vakabulai ? 
 [ iYaloyalo ena tabana e 22 ] 
 O ira na bula vata kei Noa era sega ni taura vakabibi na ka e tukuna 
 [ iYaloyalo ena tabana e 23 ] 
 E yaga na noda kauitaka na ivakasala ni Kalou 
 [ iYaloyalo ena tabana e 24 ] 
 Na cava na inaki ni nodra vuli na qase ? 
 [ iYaloyalo ena tabana e 25 ] 
 Oqo e gauna meda kabita tiko kina na ivavakoso vakarisito 
 Marautaka na Vua ni Nomu Yalodina 
 “ Na veivakalougatataki maivei Jiova sa ia na veivakavutuniyautaki , ka sa sega ni kuria ko koya e na ka rarawa . ” ​ — VOSA VAKAIBALEBLE 10 : 22 . 
 1 , 2 . 
 Na cava meda qarauna kina meda kua ni kauaitaka vakasivia na veika e se bera mai ? 
 “ NIDA kauaitaka vakalevu na veika e se bera mai . . . eda sega ni lai marautaka wale kina na veika eda raica tiko ena gauna oqo , ” e kaya e dua na vuku ni Mereke . 
 E vakadinadinataki oqo vei ira na gone era diva vakalevu tu na gauna ni uabula ra qai sega ni kauaitaka na yaga ni gauna ni nodra gone era sa veikalikali kaya . 
 E rawa ni tarai keda tale ga na qaravi Jiova tiko na ivakarau ni rai oqori . 
 Vakasamataka mada na ka e rawa ni yaco . 
 Eda sa namaka tiko me parataisi o vuravura me vaka e yalataka na Kalou . 
 Eda sa waraka tu oqo na gauna sa na sega kina na tauvimate , na qase , na momosi , kei na rarawa . 
 E totoka na noda namaka tiko na veika oqori , ia vakacava kevaka eda kauaitaka vakalevu tiko ga na veivakalougatataki vakayago e se bera mai da qai sega ni raica se kauaitaka na veivakalougatataki vakayalo eda vakila tiko ena gauna oqo ? 
 E ka ni rarawa ke vaka oqori na noda rai ! 
 E rawa ni vakavuna meda yalolailai qai ‘ oca na yaloda baleta ni bera na ka eda nuitaka tiko . ’ 
 E sega ni vaka na ka eda namaka . 
 Nida sotava na leqa kei na veika dredre e rawa sara ga nida rarawa da qai yalolailai . 
 Eda na sega ni vosota na veika dredre , ia e rawa ni vakavuna ga meda vosakudrukudru . 
 Ia e rawa ni levei kece oqori kevaka eda marautaka na noda vakalougatataki tiko ena gauna oqo . 
 Na cava ena vakabibitaki ena ulutaga oqo ? 
 E kaya na Vosa Vakaibalebale 10 : 22 : “ Na veivakalougatataki maivei Jiova sa ia na veivakavutuniyautaki , ka sa sega ni kuria ko koya e na ka rarawa . ” 
 E sega li ni marautaki na sautu vakayalo era vakila tiko na tamata i Jiova ena gauna oqo ? 
 Meda dikeva mada e so na tiki ni sautu vakayalo oqo kei na sala eda vakila kina . 
 Nida dikeva na nona vakalougatataki ira tiko o Jiova na ‘ yalododonu era yalodina ’ tiko , oqo ena uqeti keda meda qarava tiko ga ena mamarau na Tamada vakalomalagi . ​ — Vosa Vakaibalebale 20 : 7 . 
 ‘ Veivakalougatataki e Veivakavutuniyautaki ’ ena Gauna Oqo 
 4 , 5 . 
 Na ivakavuvuli cava mai na iVolatabu o marautaka , ena vuku ni cava ? 
 Noda kila na ivakavuvuli dina ena iVolatabu . 
 Era kaya na veilotu ni Veivanua Vakarisito nira vakabauta na iVolatabu . 
 Ia , era sega ni duavata kei na ka e vakavuvulitaka na iVolatabu . 
 O ira mada ga na lewe i dua na lotu e rawa ni duidui na ka era nanuma me baleta na ka e kaya na iVolatabu . 
 Era duidui sara mai vei keda na tamata i Jiova ! 
 Dina ga nida duidui matatamata , qai duidui na noda itovo vakavanua , ia eda qarava tiko na Kalou eda kila na yacana . 
 E sega ni tiki ni letoluvakalou o koya . 
 Eda kila tale ga ni sa vakarau macala na kena veiletitaki na dodonu i Jiova me liutaki lomalagi kei vuravura , kei na noda okati tale ga kina baleta ni okati kina na noda yalodina vua . 
 Eda kila na veika dina me baleti ira na sa mate da qai sega ni rerevaka vakalialia e dua na Kalou e kainaki ni dau vakararawataki ira na tamata ena bukawaqa se biuti ira i puregatorio . ​ — Dauvunau 9 : 5 , 10 . 
 Eda marau tale ga ena noda kila nida sega ni bula vakaidewadewa mai ! 
 Ia e buli keda ga na Kalou meda ucui koya . 
 E lagata na daunisame vua na nona Kalou : “ Au na vakavinavinaka vei kemuni ; ni sa ka rerevaki ka vakurabui na noqui bulibuli : a ka veivakurabuitaki na nomuni cakacaka : a ka oqo sa kila vakavinaka na yaloqu . ” ​ — Same 139 : 14 . 
 6 , 7 . 
 Na veisau cava o cakava ena nomu bula se na nodra bula e so tale e yaga vakalevu ? 
 Galala mai na itovo kei na ivakarau e veivakaleqai . 
 E dau kacivaki vakalevu ena sala ni vakauitukutuku na ca ni vakatavako , gunu yaqona vakasivia , kei na veiyacovi vakaveitalia . 
 Ia e sega ni dau kauaitaki vakalevu na ivakasala oya . 
 Ia , vakacava ni sa kila e dua na tamata lomadina ni cata na Kalou na itovo vaka oya qai rarawataki ira tale ga na vakayacora na itovo oqori ? 
 Ena sega ni vakayacora na tamata oya na itovo vaka oqori ! 
 E sega ni baleta ni via vakamarautaki Jiova ga , ia e yaga tale ga vua ni na bulabula vinaka kina qai lomavakacegu tale ga . 
 E dau dredre na kena biu tani na itovo ca . 
 Ia ena veiyabaki , era sa biuta tani tiko na itovo ca e vicasagavulu na udolu na tamata . 
 Era yalataki ira vei Jiova ra qai papitaiso mera vakaraitaka raraba kina nira sa sega ni cakava na itovo e sega ni marautaka na Kalou . 
 E uqeti keda dina oya ! 
 E vakadeitaka na noda saga tiko meda kua ni bobula ina ivalavala ca e vakaleqai keda . 
 Na ivakasala cava mai na iVolatabu e vukea me mamarau na vuvale ? 
 Marautaki ni bula vakavuvale . 
 Sa qai torosobu tiko ga na bula vakavuvale ena levu na vanua e vuravura . 
 E levu na vakawati e tini ena veisere , ra qi mai vakaloloma tu yani na gone . 
 Ena so na vanua e Urope , sa rauta ni 20 na pasede ni vuvale era itubutubu ledua . 
 E vukei keda vakacava o Jiova meda muria tiko na sala ni yalododonu nira vaka tu oqo na ituvaki ni levu na vuvale ? 
 Yalovinaka wilika na Efeso 5 : 22 – 6 : 4 , mo raica kina na ivakasala momona ni Vosa ni Kalou vei ira na tama , tina , kei na gone . 
 Ni bulataki na veika e tukuni e keri kei na veitikinivolatabu tale e so , ena qaqaco vinaka na ivau ni vakawati , ena vukei ira na itubutubu mera susugi ira vinaka na gone , qai vukea tale ga me mamarau na vuvale . 
 Eda sega li ni marautaka na veivakalougatataki oya ? 
 9 , 10 . 
 E duidui vakacava na noda raica na gauna e se bera mai ni vakatauvatani kei ira e vuravura ? 
 Vakadeitaki vei keda ni vakarau wali na veileqa e vuravura . 
 Dina ga ni sa levu sara na ka era kila na saenitisi kei ira na vuku ra qai sasaga vakaukaua tiko e so na iliuliu , ia e sega ni wali rawa e so na leqa lelevu eda sotava e veisiga . 
 O Klaus Schwab , o koya e tauyavutaka na World Economic Forum e vakaraitaka ni sa qai “ balavu ga na itui ni veileqa e sotavi tiko e vuravura , ia na gauna me wali kina sa lekaleka sara . ” 
 E cavuta na “ veileqa e e tara na veiyasa i vuravura me vaka na nodra vakacaca na batikadi , vakaleqai ni iyaubula , kei na kena sega ni dei na bula vakailavo . ” 
 E tinia o Schwab : “ E vinakati vakalevu sara ena gauna oqo mera vakatulewa ra qai walia vata na veiyasa ivuravura na leqa e sotavi tiko . ” 
 Sa mai tadodo oqo na ika21 ni senitiuri , ia e vakaloloma sara na veika e tu mai liu . 
 E veivakacegui dina na noda kila ni sa vakarautaka o Jiova na nona Matanitu ena veiliutaki kina na Mesaia me walia kece na leqa e sotava tiko na kawatamata ! 
 Ena vakayagataka na Kalou dina na Matanitu oqori me ‘ vakaotia na ivalu ’ me rawati kina na “ sautu levu . ” 
 Na Tui lumuti o Jisu Karisito ena qai ‘ vakabulai ira na dravudravua , o ira na vakararawataki , kei ira na tamata malumalumu mai na ivalavala kaukaua . ’ 
 Ena sega ni leqa na kakana ena gauna e veiliutaki kina na Matanitu ni Kalou . 
 O Jiova ‘ ena tavoya tani na wainimata kece ga mai na matada , sa na sega tale na mate ; sa na sega tale ga na rarawa se na tagi se na vutugu , nira sa takali tani na veika makawa . ’ 
 Ni sa tauyavu oti na Matanitu ni Kalou mai lomalagi , sa voleka sara oqo na gauna me vakacolasau kina e vuravura . ​ — Taniela 2 : 44 ; Vakatakila 11 : 15 . 
 11 , 12 . ( a ) E rawa beka ni dei na noda marau kevaka eda qara na marau vakavuravura ? 
 Vakamacalataka . ( b ) Na cava ga e kauta mai na marau dina ? 
 Noda kila na ka e vakavuna na marau dina . 
 Na cava e vakavuna na maru dina ? 
 E kaya e dua na vuniwai ni vakasama ni tolu na ka e vakavuna na marau : na marau vakavuravura , na vakaitavi ( ena cakacaka se qaravi ni vuvale ) , kei na vakayacori ni cakacaka e vakainaki ( na cakacakataki ni dua na inaki levu se noda cakava na cakacaka e yaga vei ira na tani ) . 
 Vei iratou na tolu oqo , e tukuna o koya ni sega soti ni bibi na marau vakavuravura qai kaya tale ga : “ E taleitaki sara oqo baleta ni levu ga na tamata era vakaliuca tu na marau vakavuravura . ” 
 Na cava na rai ni iVolatabu ena tikina oqo ? 
 A kaya o Tui Solomoni e Isireli makawa : “ Au a kaya e lomaqu , Oqo mada , ka’u na vakatovolei iko e na reki , o koya mo ia mada kina na marau : ka raica , oqo talega sa ka wale . 
 Au a kaya e na vuku ni dredre , Sa ka lialia : e na vuku ni reki talega , A cava na betena ? ” 
 E vakaraitaka na iVolatabu ni sega ni dei na marau e vu mai na marau vakavuravura . 
 Vakacava na vakaitavi ena cakacaka ? 
 Na cakacaka eda cakava tiko ni kena vunautaki na Matanitu ni Kalou kei na cakacaka ni veivakatisaipelitaki e cakacaka yaga duadua . 
 Nida wasea vei ira tale e so na itukutuku ni veivakabulai e tukuni ena iVolatabu , oqo ena vakarawarawataka na noda vakabulai kei na nodra vakabulai tale ga o ira na rogoci keda . 
 Nida “ matacakacaka vata kei na Kalou , ” eda vakila nida “ kalougata vakalevu cake me da solia na ka , ka sega soti na noda dau ciqoma na ka . ” 
 Na cakacaka oqo e vukea na kena vakainaki noda bula qai rawa tale ga kina vua na Dauveibuli me tauca e dua na vosa vei koya e beitaki koya tiko , o Setani na Tevoro . 
 Io , e vakaraitaka vei keda o Jiova ni na qai rawa ga ni dei na noda marau kevaka eda qaravi Kalou . ​ — 1 Timoci 4 : 8 , NW . 
 ( a ) E vakamarautaki keda vakacava na Koronivuli ni Vuli Vunau ? 
 ( b ) Sa yaga vakacava vei iko na Koronivuli ni Vuli Vunau ? 
 Porokaramu ni veivakavulici e yaga qai bibi . 
 O Gerhard e qase ni ivavakoso ni iVakadinadina i Jiova . 
 Ni vakasamataka lesu na gauna e se gone kina , e kaya : “ Ni’u se gone , a dau dredre sara meu vosa . 
 E dau dredre meu vosa vakamatata , au dau lai tini kaka sara . 
 Oqo e vakavuna meu beci au , au qai dau yalolailai tale ga . 
 Rau kauti au na noqu itubutubu ina vanua ni vuli vosa , ia e tawayaga na nodrau sasaga . 
 Na noqu leqa oqo e tiko ga ena noqu vakasama . 
 E qai vukei au e dua na isolisli totoka i Jiova , oya na Koronivuli ni Vuli Vunau . 
 E uqeti au sara na noqu curu ena koronivuli oqo . 
 Au saga sara vakaukaua meu muria na ka au vulica tiko . 
 E mani yaga sara ! 
 Sa matata sara mai na noqu vosa , au sa sega tale ni yalolailai , au sa doudou tale ga ni lako ena cakacaka vakavunau . 
 Ena gauna oqo au sa dau vunau tale ena vunau soqovi levu . 
 Au vakavinavinakataki Jiov dina baleta e vaka e solia vei au e dua na bula vou na nona vakarautaka na koronivuli oqo . ” 
 Eda sega li ni marautaka na nona vakavulici keda tiko o Jiova ? 
 14 , 15 . 
 Na veivuke cava e tu vakarawarawa vei keda ena gauna ni leqa ? 
 Tukuna e dua na kena ivakaraitaki . 
 Noda veiwekani voleka kei Jiova kei na nodra veitokoni na tacida ena veiyasa ivuravura . 
 E vakaitikotiko mai Jamani o Katrin . 
 Dua na ka na nona nuiqawaqawa ni rogoca e dua na uneune vakaitamera e vakavuna e dua na ualoka levu ena cevaicake kei Esia . 
 E gade voli mai Thailand o luvena yalewa ena gauna e yaco kina na leqa oqo . 
 Ena loma ni 32 na aua a sega ni vakadeitaka na tina oqo se e se bula tiko o luvena se sa dua vei ira na iwiliwili e tubu tiko ga e veiaua era sa vakayalia na nodra bula . 
 E lomavakacegu dina o Katrin ena kena tukuni yani vua ena talevoni ni bula vinaka tiko o luvena ! 
 Na cava e vukei Katrin ena gauna ni nona nuiqawaqawa oya ? 
 E vola mai : “ Au voleka ni vakayagataka kece na gauna oqori ena noqu masu vei Jiova . 
 Au vakila votu na kaukaua e soli vei au kei na noqu lomavakacegu tale ga . 
 Era sikovi au na taciqu vakayalo mera mai vakacegui au . ” 
 Sa na wacava na nona rarawa ke a sega ni vakayagataka na gauna oya me masu tiko kina vei Jiova ra qai vakacegui koya tiko na mataveitacini ! 
 E duatani duadua na veivakalougatataki eda vakila ena noda veiwekani voleka kei Jiova kei Luvena kei na noda veimaliwai vakamataveitacini lotu Vakarisito . 
 Meda kua sara ni vakawalena . 
 Vakamacalataka e dua na vakasavuirogorogo e vakaraitaka na yaga ni inuinui ni veivakaturi . 
 Na inuinui ni noda raici ira tale na wekada era sa mate . 
 A susugi me iVakadinadina i Jiova na gonetagane o Matthias . 
 E vakawalena na nona kalougata ena nona biuta na ivavakoso vakarisito ena gauna e se itabagone kina . 
 E qai vola mai ena gauna oqo : “ Keirau sega sara ga ni dau veitalanoa vinaka kei tamaqu . 
 Keirau dau veileti ga vakalevu . 
 Ia , e vinakata voli ga o tamaqu meu mai marautaka na bula e vinaka cake . 
 E lomani au dina , na ka au sega ni vakila ena gauna oya . 
 Ena 1996 , niu tagi toka au qai taura toka na ligana e yasa ni nona loga , au kerei tamaqu me vosoti au ena vuku ni veika au a cakava , niu lomani koya sara vakalevu . 
 Ia sa sega ni rogoci au rawa o koya . 
 Ni tauvi koya ga vakalekaleka e dua na mate , sa mai vakacegu sara . 
 Kevaka keirau lai sota kei tamaqu ena gauna ni veivakaturi , keirau na lai veimarautaki dina . 
 Ena marau tale ga ni rogoca niu sa qase tiko ni ivavakoso , keirau sa painia ruarua tiko kei watiqu . ” 
 E veivakalougatataki dina vei keda na inuinui ni veivakaturi ! 
 “ Sa Sega ni Kuria ko Koya e na Ka Rarawa ” 
 E vukei keda vakacava na noda vakasamataka na nona vakalougatataki keda o Jiova ? 
 E kaya o Jisu Karisito me baleti Tamana vakalomalagi : “ Sa vakacabea ko koya na nona matanisiga vei ira na tamata ca kei ira na tamata vinaka , ka vakatauca na uca vei ira na yalododonu kei ira na tawa yalododonu . ” 
 Kevaka e vakalougatataki ira na tamata ca kei ira na tawa yalododonu na Kalou o Jiova , sa na qai wacava na nona vakalougatataki ira na muria na sala ni yalododonu ! 
 “ Ena sega ni bureitaka [ o Jiova ] e dua na ka vinaka vei ira era sa lako vakadodonu , ” e kaya na Same 84 : 11 . 
 Nida vakasamataka na levu ni nona kauaitaki keda na lomani koya , eda sega ni tukuna rawa na levu ni noda vakavinavinaka kei na marau ! 
 ( a ) Na cava e kainaki kina ni sega ni kuria ena rarawa o Jiova na nona veivakalougatataki ? 
 ( b ) Na cava era sotava kina na rarawa e levu na tamata yalodina ni Kalou ? 
 “ Na veivakalougatataki maivei Jiova , ” oqo na ka e vakavutuniyautaki ira vakayalo na nona tamata . 
 E vakadeitaki tale ga vei keda ni “ sega ni kuria ko koya e na ka rarawa . ” 
 Ia na cava e vakatarai kina mera sotava na tamata yalodina ni Kalou na veivakatovolei e vakararawataki ira ? 
 E tolu na ka e vakavuna na noda sotava tiko na veika rarawa . 
 ( 1 ) Nida tamata ivalavala ca . 
 ( 2 ) O Setani kei na nona timoni . 
 ( 3 ) Na vuravura ca oqo . 
 E vakatara ga o Jiova me yacovi keda na veika ca , ia e sega ni vakavuna o koya . 
 “ Sa lako maicake nai solisoli vinaka kecega kei nai solisoli kecega e yaga sara , a sa lako sobu mai vua na Tama ni rarama . ” 
 E sega ni veivakararawataki na veivakalougatataki i Jiova . 
 Na cava e waraki ira na lako tiko ena yalodina ? 
 Ena vinakati meda toro volekata na Kalou me rawa kina nida vutuniyau vakayalo . 
 Nida sa veiwekani voleka kei koya , eda na ‘ binia tu me noda na yavu ena yaga ena gauna e muri mai meda taura kina na bula , oya na bula dina , ’ se bula tawamudu . 
 Ena vuravura vou e vakarautaka na Kalou , ena qi kurivi na noda vutuniyau vakayalo ena noda vakalougatataki tale ga vakayago . 
 Ena qai soli na bula dina vei ira kece na “ vakarorogo ki na vosa i Jiova . ” 
 Meda tomana tiko mada ga ena marau na noda lako tiko ena yalodina . 
 Na Cava o Vulica ? 
 • Na cava e sega ni ka vakavuku kina meda kauaitaka vakasivia na veika e se bera mai ? 
 • Na veivakalougatataki cava eda marautaka tiko ena gauna oqo ? 
 • Na cava era sotava kina na rarawa na tamata yalodina ni Kalou ? 
 E Dau Tukuna o Jiova ‘ Na iVakataotioti Mai na iVakatekivu ’ 
 “ [ Au ] dautukuna na kenai vakataotioti mai na kenai vakatekivu , ia mai na gauna eliu ka’u sa tukuna na ka sa bera ni caka . ” ​ — AISEA 46 : 10 . 
 1 , 2 . 
 Na cava e vakasakiti kina na bale kei Papiloni , na cava e vakaraitaka oqo me baleti Jiova ? 
 E TAVIDI na vusi nodra sa vutoca sobu na meca na uciwai na Uferetisi ena loma ni bogi buto , ra vakadodonu sara yani ena vanua mera lai ravuta , na koro qaqa o Papiloni . 
 Dua na ka nodra kidroa nira yacova yani na matamata levu ni koro oqo . 
 Me cava tale , e tadola ruarua sara tu ga ! 
 Sega ni bera nodra cabe mai wai kei na nodra sa curuma na lomanikoro . 
 Dua ga na gauna lekaleka , sa vakavuai na koro . 
 Sa mai lewa sara ga na koro oqo o Sairusi , na nodra iliuliu na matasotia era ravuravu yani , e muri , sa qai tauca tale ga na lewa mera suka na Isireli era tu vakavesu . 
 Ra mani suka i nodra vanua e vica vata na udolu mera lai tauyavutaka tale na veiqaravi vei Jiova e Jerusalemi . ​ ​ — 2 Veigauna 36 : ​ 22 , 23 ; Esera 1 : ​ 1 - 4 . 
 Sa ra vakadinadinataka na daunivolaitukutuku makawa ni a yaco dina na veika oya ena 539 - ​ 537 B.S.K . 
 Ia , na ka e vakasakiti kina oya ni a sa kilai oti tu na veika oqo ni vo e 200 na yabaki me qai yaco . 
 O koya gona , o Jiova a se uqeta sara na nona parofita o Aisea me vakamacalataka na bale nei Papiloni ni se vo tu e dua na gauna balavu . 
 E sega ni tukuna wale ga na Kalou na veika ena yaco ni vakavuai na koro , e tukuna sara mada ga na yaca i koya na iliuliu me na liutaka na kaba vakaivalu . 
 * E kaya o Jiova ni vosa tiko vei ira na nona ivakadinadina ena gauna oya : “ Dou vakananuma na ka makawa eliu ni sai au na Kalou , ka sa sega tale e dua : sai au na Kalou , ka sa sega e dua me keirau tautauvata kaya , ka’u sa dautukuna na kenai vakataotioti mai na kenai vakatekivu , ia mai na gauna eliu ka’u sa tukuna na ka sa bera ni caka . ” 
 Sega tale ni dua na kalou e kila na ka e se bera ni yaco , o Jiova duadua ga . 
 Taro cava soti eda na vakarau raica na kena isau ? 
 E vakacava sara mada na levu ni ka e kila o Jiova me baleta na gauna se bera mai ? 
 Sa kila rawa tu beka na ka eda na dui cakava ? 
 E sa lewa oti tu beka mai na noda bula ? 
 Na cava sara mada e kaya na iVolatabu ? 
 Eda na raica na kena isau ena ulutaga oqo kei na kena e tarava . 
 O Jiova ​ — na Kalou e Dau Tukuna na Ka e se Bera ni Yaco 
 O cei e vakavuna na parofisai era volai ena iVolatabu ? 
 Nona kila o Jiova na ka e se bera ni yaco e rawa kina vua me uqeti ira nona tamata ena gauna vakaivolatabu mera vola e levu sara na parofisai . 
 Na parofisai oqo eda kila rawa kina na veika e sa nakita tu me na yaco . 
 E kaya o Jiova : “ Raica na ka sa tukuni makawa , sa yaco ga , ia ka’u sa qai tukuna na ka vou : ni sa bera ni tubu mai , ka’u sa tukuna oti vei kemudou . ” 
 Oqo e dua na tikina era kalougata dina kina na tamata ni Kalou ! 
 Na icolacola cava e salavata mai kei na kilai ni ka e sa vakarau cakava o Jiova ? 
 E kaya na parofita o Emosi : “ E dina , ena sega ni vakayacora e dua na ka na Turaga ko Jiova , ena vakaraitaka mada ga na nona vosa vuni vei ira na nonai talatala na parofita . ” 
 Ia , na kilai ni ka e se bera ni yaco e salavata kei na kena icolacola . 
 Dikeva na vosa vakatautauvata bibi e sa qai cavuta o Emosi : “ Sa tagi na laioni , ko cei me na sega ni rere ? ” 
 Sega ni dua na tamata se manumanu ena toka dei ni rogoca na tagi ni laione . 
 Oqo tale ga na ka e yacovi ira na parofita me vakataki Emosi . 
 Na nodra rogoca na vosa i Jiova e vaka ga na nodra rogoca na domo ni laione ena nodra sega tale ni qai toka dei nira sa via vakadewataka sara ga yani . 
 “ Sa vosa na Turaga ko Jiova , o cei me na sega ni parofisai ? ” ​ ​ — Emosi 3 : ​ 7 , 8 . 
 Ena Yaco ga na “ Vosa ” i Jiova 
 Ena sala cava a yaco kina na “ lewa ” ni Kalou ena ka e vauca na bale kei Papiloni ? 
 E kaya o Jiova ena gusu i koya nona parofita o Aisea : “ Na noqu lewa ena tu ga ; ia na ka kece ka’u sa vinakata ka’u na cakava ga . ” 
 Na “ lewa ” ni Kalou se nona inaki me baleti Papiloni e okati kina nona kacivi Sairusi mai Perisia me kabai Papiloni , me vakavua tale ga . 
 A se vakaraitaka makawa o Jiova na nona inaki oqo ni se yawa sara na gauna me vakayacori kina . 
 Me vaka eda sa dikeva oti , a qai yaco na veika oqo ena yabaki 539 B.S.K . 
 Na cava eda nuidei kina ni na yaco dina ga na “ vosa ” ni yalayala i Jiova ? 
 Rauta ni va na senitiuri ni bera ni kabai Papiloni o Sairusi , a sotava o Tui Jiosafati e dua na ituvaki dredre nira mai vala kei koya na mataivalu tovata ni Amoni kei Moapi . 
 Ia , e qai masuti Jiova ena nuidei : “ Kemuni Jiova na nodra Kalou na neimami qase , ko ni sa sega li ni Kalou mai lomalagi ? 
 ko ni sa sega li ni lewa na veimatanitu kecega ni veivanua ? 
 sa sega beka e ligamuni na kaukauwa kei na qaqa , ka sega kina e dua me vorati kemuni rawa ? ” 
 A vaka tale ga oqo na nuidei nei Aisea ena nona kaya : “ Sa nakita ga ko Jiova ni lewe vuqa , ia ko cei me vakadaroya ? 
 Ka sa dodo yani na ligana , ia ko cei me na vakasuka tani ? ” 
 E muri , ni sa qai kilai yalona tale o Tui Nepukanesa e Papiloni , sa qai kaya ena yalomalumalumu me baleti Jiova : “ Sa sega e dua e vakadaroya rawa na ligana , se kaya vua , A cava ko sa cakava ? ” 
 O Jiova sara mada ga a vakadeitaka vei ira nona tamata : “ Na noqu vosa . . . ena sega ni lesu tale wale vei au , ena vakayacora mada ga na ka ka’u sa vinakata , ka daucaka yaco e na ka ka’u a tala kina . ” 
 O koya gona , eda nuidei ni na yaco dina na “ vosa ” ni yalayala i Jiova . 
 E sega ni dau daro na inaki ni Kalou . 
 Na “ i Naki Tawa Mudu ” ni Kalou 
 Na cava na “ i naki tawa mudu ” ni Kalou ? 
 Ena ivola i Paula vei ira na lotu Vakarisito mai Efeso , a vakaraitaka kina ni tiko na “ i naki tawa mudu ” ni Kalou . 
 Oqo e sega ni lalawa wale ga se vatavatairalago . 
 Oqo na ka sara ga e sa nakita na Kalou me cakava me vakavatukanataki kina na nona inaki taumada me baleti keda na tamata kei na vuravura . 
 E tiko na vuna vinaka meda vakabauta kina ni na yaco ga na inaki ni Kalou . 
 Vakauasivi nida raica na imatai ni parofisai e volai ena iVolatabu . 
 E salavata vakacava na ka e tukuni ena Vakatekivu 3 : ​ 15 kei na inaki ni Kalou ? 
 E macala mai na Vakatekivu 3 : ​ 15 ni oti ga na nodrau talaidredre o Atama kei Ivi , sa nakita sara o Jiova me na vakasucuma na yalewa e dau cavuti voli me vaka na watina e dua na kawa se gonetagane . 
 Sa raica rawa tale tu ga yani o Jiova na itinitini ni nodrau veimecaki na yalewa oqo kei Setani , okati kina na veimecaki ni nodrau dui kawa . 
 O Jiova ena vakalaivi koya na gata se o Setani , me vakamavoataka vakalailai na bukubukuniyava ni Kawa ni yalewa . 
 Ia , na Kawa oqo ena qai butuvoroka na ulu i Setani na Tevoro ena gauna lokuci ni Kalou . 
 Ni bera ni qai yaco oya , sa toso vinaka tiko na inaki i Jiova ena kena dewa voli na iyatukawa digitaki me yacova sara na basika i Jisu , na Mesaia yalataki . ​ ​ — Luke 3 : ​ 15 , 23 - ​ 38 ; Kalatia 4 : 4 . 
 Veika e sa Lesia Oti Tu o Jiova me na Yaco 
 Sa lewa oti tu beka o Jiova me rau na talaidredre o Atama kei Ivi ? 
 Vakamacalataka . 
 E kaya na yapositolo o Pita me baleta na itavi i Jisu ena vakayacori ni inaki ni Kalou : “ Sa lesi eliu [ o Jisu ] sa qai tauyavutaki emuri ko vuravura , a sa qai vakaraitaki e na gauna emuri oqo e na vukumudou . ” 
 Kena ibalebale beka oqo ni o Jiova e sa lewa oti tu mai na ivakatekivu me rau na talaidredre o Atama kei Ivi , me na gadrevi kina na isoro i Jisu Karisito ? 
 Sega . 
 Na vosa “ tauyavutaki ” e vu mai na vosa Vakirisi e kena ibalebale taumada na “ kaburaki ni sorenikau . ” 
 Na “ kaburaki ni sorenikau ” e rawa ni kena ibalebale tale ga na nona kunekunetaki e dua . 
 A yaco beka na “ kaburaki ni sorenikau ” se nona kunekunetaki e dua , ni bera ni rau talaidredre o Atama kei Ivi ? 
 Sega . 
 O Ivi e qai kunekunetaka na nona ulumatua ni rau sa talaidredre oti kei Atama . 
 O koya gona , ni oti toka ga nodrau talaidredre , ia ni se bera ni kunekunetaka o Ivi na nona ulumatua , sa lesia o Jiova me na basika na “ kawa ” yalataki . 
 Nona lako mai na “ kawa ” oqo me mai mate , kei na nona vakaturi , e vakarautaki kina na ivoli . 
 Na ivoli e rawati ena vuku i Jisu ena bokoci kina na ivalavala ca e mai takavi keda ena nodrau talaidredre na vuda , ena tababokoca tale ga na sasaga kece i Setani . ​ ​ — Maciu 20 : 28 ; Iperiu 2 : ​ 14 ; 1 Joni 3 : 8 . 
 Na cava e sa lesia oti tu o Jiova me vakavatukanataki kina na nona inaki ? 
 E tiko e dua tale na ka e sa lesia oti tu o Jiova me yaco me vakavatukanataki kina nona inaki . 
 E laurai oqo ena ka e vola o Paula vei ira mai Efeso , oya ni Kalou ena “ soqona vata na ka kecega vei Karisito , na veika mai lomalagi , kei na veika e vuravura . ” 
 Sa qai vakamacalataka o Paula “ na veika mai lomalagi , ” oya o ira era digitaki mera veiliutaki vata kei Karisito , ena nona kaya : “ [ E ] da sa lesi eliu me vaka sa nakita ko koya sa cakava na ka kecega me vaka na nona lewa . ” 
 Io , e sa lesia oti tu mai o Jiova e dua na ilawalawa lailai mera na kawa vata kei Karisito , ra vakaitavi tale ga ena kena vakadewai vei ira na lewenivanua na yaga ni isoro ni veivoli . 
 E vakatokai ira oqo na yapositolo o Pita mera “ matanitu yalosavasava . ” 
 Qai ka dokai dina vua na yapositolo o Joni me kila ena raivotu na kedra iwiliwili na ilawalawa lailai oqo era na veiliutaki vata kei Karisito ​ ​ — e 144,000 . 
 Nira sa na taura nodra itutu vakatui mera tomani Karisito , era sa na qai veiliutaki me ra “ vakacaucautaka na lagilagi ni Kalou . ” ​ ​ — Efeso 1 : ​ 12 - ​ 14 , VV . 
 Eda kila vakacava ni sega ni lewai oti tu na nodra dui bula e vuravura na lewe 144,000 ? 
 Na nona sa lesia oti tu o Jiova e lewe 144,000 mera na veiliutaki kei Jisu e sega ni kena ibalebale ni sa lewai oti tu na nodra dui bula e vuravura mera na qarava na Kalou ena yalodina ra qai lako sara i lomalagi . 
 Eda kila ni sega ni vaka kina baleta ni a dua sara ga na vuna levu a volai kina na iVolatabu Vakirisi Vakarisito me dusimaki ira na lumuti qai vakaukauataki ira me rawa nira yalodina tiko ga , me ganiti ira tiko ga kina na veikacivi ni Kalou ina bula vakalomalagi . 
 Sa kila oti tu o Jiova ni na lewe 144,000 era na vakaitavi ena vakayacori ni nona inaki . 
 Ia , o cei dina ena qai okati ena iwiliwili oqo ? 
 Ena vakatau sara ga vei ira yadua era sureti . 
 E sa digi ira o Jiova , ia na nodra yaco mera lewe ni ilawalawa oya e vakatau sara ga ena ivakarau ni bula era digia . ​ ​ — Maciu 24 : 13 . 
 Veika e sa Kila Rawa Tu o Jiova ni na Yaco 
 13 , 14 . 
 E dau vakayagataka vakacava o Jiova na nona rawa ni kila na ka e se bera ni yaco , ena vuku ni cava ? 
 Eda kila vakacava ni na sega ni vakayagataka vakatani o Jiova na nona kila na ka e se bera ni yaco , me vakayacori ga kina nona inaki se vosa ni parofisai ? 
 Taumada , me matata vei keda ni Kalou daudina o Jiova , e dodonu na nona ivalavala kece , qai dau yavutaki ena loloma . 
 Ni volavola tiko vei ira na Iperiu lotu Vakarisito ena imatai ni senitiuri S.K . , e vakadeitaka na yapositolo o Paula ni vosa bubului i Jiova kei na nona yalayala e “ rua . . . na ka sa tu dei sara , sa sega ni rawa kina me vosa lasu na Kalou . ” 
 Oqo tale ga na ka a vakaraitaka o Paula ena nona a vola vua na tisaipeli o Taito ni “ sega ni lasu rawa ” na Kalou . ​ ​ — Taito 1 : 2 . 
 Kena ikuri , e dina ni sega ni vakaiyalayala na kaukaua ni Kalou , e sega ga ni bau vakayagataka vakatani . 
 E vakamacalataki Jiova o Mosese me “ Kalou vosa dina , ka sega ni ca , sa yalododonu ka daucaka dodonu . ” 
 Na ka kece e cakava o Jiova e salavata kei na nona itovo uasivi na loloma , vuku , lewadodonu , kei na kaukaua . 
 15 , 16 . 
 Na digidigi cava a vakamatatataka o Jiova vei Atama ena were o Iteni ? 
 Dikeva mada se salavata vakacava oqo kei na veika a yaco ena were o Iteni . 
 Ni Tama dauloloma , e vakarautaka o Jiova na ka kece me bula kina na tamata . 
 E buli Atama me rawa ni dau vakasamataka na ka , me vakalewa , oti me qai vakatulewa . 
 Ena tikina oqo e duidui sara kina o Atama mai na manumanu , baleta o Atama e rawa ni vakasama sara vakatitobu ni bera ni vakatulewa . 
 Sa rauta me kaya na Kalou ni rai sobu mai na nona itikotiko vakaturaga , ‘ ni sa vinaka sara na ka kece ga e bulia . ’ ​ ​ — Vakatekivu 1 : 26 - ​ 31 ; 2 Pita 2 : ​ 12 . 
 Ni raica o Jiova ni veiganiti me vakaroti Atama me kua ni kana mai na “ kau sa kilai kina na ka vinaka kei na ka ca , ” sa qai vakarautaka e so na ivakasala matata me rawa kina ni vakatulewataka vakataki koya o Atama na ka me cakava . 
 E solia vei Atama me kana “ mai na kau kecega sa tu e na were , ” qai vo ga e dua . 
 Vakamatatataka tale ga na leqa ena yaco ke kania na vuanikau vakatabui . 
 E sega ni dua na ka e vunia vei Atama . 
 Na cava ena cakava o Atama ? 
 Na cava eda kaya kina ni o Jiova e dau digia ena so na gauna me kua ni kila na ka e se bera ni yaco ? 
 Na vuku levu i Jiova kei na nona raiyawa e rawa ni kila kina na ka kece ni se bera ni yaco . 
 Ia , e macala e ke ni a digia o Jiova me kua ni kila na ka erau na cakava o Atama kei Ivi , e dina ni a rawa vua me kila ke vinakata . 
 Kena ibalebale ni o Jiova e rawa ni kila na ka e se bera ni yaco , ia ena qai vakatau vua ke via kila se sega . 
 Kena ikuri , eda kila ni o Jiova e Kalou dauloloma . 
 Ena sega gona ni rawa ni tawayalololoma me lewa oti tu me yaco na talaidredre kei na veika rarawa ena vu mai kina . 
 O koya gona , e sega ni dredre vei Jiova me kila na ka e se bera ni yaco , ia e so na gauna e digia me kua ni kila . 
 Me vaka ni so na gauna e digia o Jiova me kua ni kila na ka kece se bera ni yaco , e vakaraitaka beka oya ni lekata e so na ka ? 
 Ena nona digia o Jiova me kila ga e so na ka , e vakaraitaka beka oya ni lekata se sega ni rawata e so na ka ? 
 Sega . 
 E kaya o Mosese ni o Jiova na “ Uluvatu , ” qai tomana ni “ sa dodonu [ “ uasivi , ” NW ] na nonai valavala kecega . ” 
 E sega ni bale vua na leqa e sa mai sotava na tamata ena vuku ni ivalavala ca i Atama . 
 Na veika rarawa eda sa mai sotava tu e vu ga mai na talaidredre oya . 
 E vakamatatataka vinaka oqo na yapositolo o Paula ena nona kaya ni “ sa curu ki vuravura nai valavala ca e na vuku ni tamata e lewe dua , kei na mate e na vuku ni valavala ca ; a sa yaco vakakina na mate ki na tamata kecega , ni sa cala na tamata kecega . ” ​ ​ — Vakarua 32 : ​ 4 , 5 ; Roma 5 : 12 ; Jeremaia 10 : 23 . 
 Taro cava ena qai dikevi ena ulutaga e tarava ? 
 Eda sa dikeva mai ni sega ni Kalou tawayalododonu o Jiova . 
 Ena yasana kadua , na veika kece e cakava e dau salavata ga kei na nona inaki . 
 Ni Kalou dau parofisai , e rawa kina vei Jiova me ‘ tukuna na ivakataotioti mai na ivakatekivu , me tukuna na ka e se bera ni caka . ’ 
 Eda sa raica tale ga ni so ga na ka e dau digia me kila . 
 Ia , vakacava o keda , e tarai keda vakacava oqo ? 
 Eda na vakadeitaka vakacava ni noda vakatulewa e salavata kei na inaki uasivi i Jiova ? 
 Na ka ni veivakalougatataki cava ena kauta mai vei keda ? 
 Era na qai dikevi na taro oqo ena ulutaga e tarava . 
 [ iVakamacala e ra ] 
 Raica na brochure , Noda iVola Kece , tabana e 28 , tabaka na iVakadinadina i Jiova . 
 E Rawa Mo Vakamacalataka ? 
 • Na ivakaraitaki vakaivolatabu cava e dusia ni dau “ yaco ” ga na “ vosa ” ni Kalou ? 
 • Na cava e sa lesia oti tu o Jiova me na yaco me salavata kei na nona “ i naki tawa mudu ” ? 
 • E dau vakayagataka vakacava o Jiova na nona rawa ni kila na ka e se bera ni yaco ? 
 [ iYaloyalo ena tabana e 22 ] 
 E nuitaki Jiova o Jiosafati 
 [ iYaloyalo ena tabana e 23 ] 
 A parofisaitaka na Kalou na mate i Jisu kei na nona vakaturi 
 [ iYaloyalo ena tabana e 24 ] 
 Sa lesia oti tu beka na Kalou na ka me rau na cakava o Atama kei Ivi ? 
 ‘ Digia na Bula Mo Bula Kina ’ 
 “ Ni’u sa tauca e matamuni na bula kei na mate , na veivakalougatataki kei na veicudruvi : ia mo ni digitaka mada na bula , mo ni bula kina . ” ​ — VAKARUA 30 : 19 . 
 1 , 2 . 
 Sala cava a buli kina na tamata me ucuya na Kalou ? 
 “ DARU bulia na tamata me ucui kedaru , me itovo vata kei kedaru . ” 
 Na veika e cavuta oqori na Kalou e volai koto ena imatai ni ivola ena iVolatabu . 
 E kaya na Vakatekivu 1 : ​ 26 , 27 ( NW ) ni a “ bulia na tamata na Kalou me ucui koya . ” 
 Na sala oqo e duidui kina na imatai ni tamata vei ira na veika buli tale e so e vuravura . 
 Na tamata e ucui koya na Dauveibuli , e rawa ni ucui koya ena nona vakasamataka vinaka na ka ni bera ni vakatulewa , ena nona loloma , ena nona lewadodonu , ena nona vuku , kei na nona kaukaua . 
 E tiko tale ga na nona lewaeloma . 
 Oqo e rawa kina ni tauca na lewa ena vinaka vua , ena marau tale ga kina na Tamana vakalomalagi . 
 Ena kena itukutukuni rawarawa ga , a soli vei Atama na galala ni vakatulewa . 
 Ni raica o Jiova na luvena e sa bulia , sa qai kaya : “ Raica , sa ka vinaka sara . ” ​ ​ — Vakatekivu 1 : ​ 31 ; Same 95 : 6 . 
 Nida kawa i Atama , eda buli tale ga meda itovo vata kei na Kalou , meda ucui koya . 
 Ia , e soli tale beka ga vei keda na galala ni vakatulewa ? 
 Io . 
 E dina ni rawa ni kila o Jiova na ka e se bera ni yaco , ia e sega ni lewa rawa tu na noda bula se ka meda na cakava . 
 E sega sara ga ni nona inaki me lewa rawa tu mai na noda bula na nona ibulibuli e vuravura . 
 Ia , e bibi meda vakayagataka vakayalomatua na galala ni vakatulewa e solia vei keda na Kalou . 
 Ena vukei keda ena tikina oqo na noda raica mada na matanitu o Isireli . ​ ​ — Roma 15 : 4 . 
 Nodra Galala ni Vakatulewa na Isireli 
 A vakarautaka o Jiova na iVunau e Tini , ia na cava na kena imatai , ra qai digia vakacava na lewe i Isireli yalodina mera muria ? 
 A kaya o Jiova vei ira na Isireli : “ Koi au ga ko Jiova na nomu Kalou , ka kauti iko mai na vanua ko Ijipita , mai na vale ni veivakabobulataki . ” 
 Era na sega ni vakabekataka na vosa oqo na Isireli baleta ena 1513 B.S.K . a vakabulai ira kina vakacakamana o Jiova ena nodra tu vakavesu mai Ijipita . 
 E vakarautaka o Jiova na iVunau e Tini , ia e kaya ena gusu i Mosese ni tauca tiko na kena imatai : “ Me kakua vei iko na Kalou tani , koi au duaduaga . ” 
 Era a digitaka ena gauna oya na Isireli mera talairawarawa . 
 Era marautaka na nodra qaravi Jiova sara ga vakatabakidua . ​ ​ — Lako Yani 20 : 5 ; Tiko Voli mai na Lekutu 25 : 11 . 
 ( a ) Na cava a biuta o Mosese e matadra na Isireli mera digia ? 
 ( b ) Na cava meda na digia o keda nikua ? 
 Oti tale e rauta ni 40 na yabaki , a qai vakarota e dua tale na itabatamata ni Isireli o Mosese ena vuku ni digidigi bibi mera na vakayacora ena nona kaya : “ Au sa cavuti lomalagi kei vuravura edaidai me kila , ni’u sa tauca e matamuni na bula kei na mate , na veivakalougatataki kei na veicudruvi : ia mo ni digitaka mada na bula , mo ni bula kina , koi kemuni kei na nomuni kawa . ” 
 Meda na digidigi tale ga o keda ena gauna oqo . 
 Meda digia se da na via qaravi Jiova ena yalodina da qai vakanuinui ena bula tawamudu , se meda digia meda talaidredre vua da qai sotava na kena ca . 
 Dikeva mada oqo e le rua a duidui sara na ka erau digia . 
 5 , 6 . 
 Na cava a digia o Josua , e vei na vanua e qai tini kina ? 
 Ena 1473 B.S.K . , a liutaki ira na Isireli o Josua ina Vanua Yalataki . 
 Ia , ni bera ni mate , e qai tauca e dua na vosa momona sara ina matanitu taucoko : “ Kevaka sa ca vei kemuni mo ni qaravi Jiova , mo ni digitaki koya edaidai kemuni na qarava ; se na veikalou ka ra qarava na nomuni qase mai tai kadua ni Uciwai , se na nodra veikalou na Amoraiti , kemuni sa tiko e na nodra vanua . ” 
 Oti , sa qai kaya me baleta na nona vuvale : “ Koi au kei ira na noqu lewe - ni - vale , keitou na qaravi Jiova . ” ​ ​ — Josua 24 : 15 . 
 Sa vakauqeti Josua oti o Jiova me kaukaua , me yaloqaqa , me talairawarawa tiko ga ena Lawa ni Kalou . 
 Me dau wilika tale ga na ivola ni Vunau ena siga kei na bogi , baleta ni oqo na sala ena qai rawa kina ni tamata yaco . 
 Oqori sara ga na ka e cakava o Josua , e tamata yaco sara kina . 
 Na digidigi i Josua e kauta mai vua e levu sara na ka ni veivakalougatataki . 
 E kaya o koya : “ Sa sega ni lutu e dua na ka e na ka vinaka kecega ka vosa kina ko Jiova kivei ira na Isireli ; sa yaco kece sara ga . ” ​ ​ — Josua 21 : 45 . 
 Cava era digia e so na Isireli ena gauna i Aisea , ra qai tini e vei ? 
 Ena yasana kadua , dikeva mada na ka e yaco e Isireli ni oti e rauta ni 700 na yabaki mai na gauna oya . 
 Levu na Isireli ena gauna oya era muria voli na nodra ivalavala na lotu butobuto . 
 Me kena ivakaraitaki ena iotioti ni siga e veiyabaki , era dau kana magiti , ra gunu waini kamikamica tale ga . 
 Era sega ni cakava oqo me ka ni marau wale ga . 
 Era cakava oqo mera vakacerecerei rau kina e rua na nodra kalou na lotu butobuto . 
 A qai vola na parofita o Aisea na rai ni Kalou me baleta na nodra tawayalodina oqo : “ [ Dou ] sa biuti Jiova , ka guilecava na noqu ulu - ni - vanua tabu , ka tau kakana ki na tepeli vei Kata , ka tu yaqona nai sevu mei Meni . ” 
 Era nanuma ni vuavuaivinaka ni nodra itei e sega ni vakatau ena veivakalougatataki i Jiova , e vakatau ga ena nodra vakamarautaki “ Kata ” ( nodra kalou ni kalougata na lotu butobuto ) , kei “ Meni ” ( nodra kalou ni ivotavota ) . 
 Ia , era sa sureta sara tiko ga na leqa ena nodra vukitani kei na nodra nakita mera talaidredre . 
 E kaya o Jiova : “ Ka’u na lesi kemudou ki nai seleiwau , ia koi kemudou kece dou na cuva ga me vakamatei : ni dou sa sega ni rogo mai ni’u sa kaci ; ni’u sa vosa yani , dou sa sega ni rogoca ; ia dou a cakava na ka sa ca e mataqu : ka dou sa digitaka na ka ka’u sa sega ni vinakata . ” 
 Nodra digidigi cala e vu ni nodra rusa , qai sega na kaukaua ni kalou lasu o Kata kei Meni me rau taqomaki ira . 
 Digidigi Vakayalomatua 
 Me vaka e cavuti ena Vakarua 30 : ​ 20 , na cava e okati ena noda digidigi vakayalomatua ? 
 Ni vakamasuti ira na Isireli o Mosese mera digia na bula , e qai dusia vei ira e tolu na ka mera cakava : “ Mo ni lomani Jiova na nomuni Kalou , mo ni vakarorogo ki na nona vosa , mo ni kabiti koya talega . ” 
 Meda dikeva mada e tolu na tikina oqo me rawa kina nida digidigi tale ga vakayalomatua o keda . 
 Eda na vakaraitaka vakacava na noda lomani Jiova ? 
 Noda lomani Jiova na noda Kalou : Eda digia meda qaravi Jiova nida lomani koya . 
 Eda vulica mai na nodra ivakaraitaki ca na Isireli ni dodonu meda saqata na veitemaki ni veidauci se veibutakoci , meda vakuai keda tale ga mai na ivakarau ni bula e rawa nida ologi kina ena yalo ni domodomoiyau e sa solegi vuravura tu . 
 Eda kabiti Jiova , da qai muria na nona ‘ ilesilesi . ’ 
 Ni bera nira curuma na Vanua Yalataki na Isireli , a vakasalataki ira o Mosese : “ Raica , ka’u sa vakavulica vei kemuni eso nai lesilesi kei na lewa , me vaka ka vakarota vei au ko Jiova na noqu Kalou , mo ni kitaka vakakina e na vanua kemuni sa la’ki taukena . 
 Ia mo ni vakabauta ka muria ; kemuni na vuku kina ka yalomatua kina e matadra na veimatanitu , era na rogoca nai lesilesi kecega oqo . ” 
 Oqo sara ga na gauna meda vakaraitaka kina nida lomani Jiova ena noda vakaliuca ena noda bula na vakayacori ni lomana . 
 Eda na vakalougatataki dina ke da digia meda vakayacora oqo . ​ ​ — Maciu 6 : 33 . 
 10 - 12 . 
 Cava eda vulica nida vakasamataka na ka a yaco ena siga i Noa ? 
 Noda vakarorogo ina vosa ni Kalou : E “ dauvunautaka nai valavala dodonu ” o Noa . 
 Ia , voleka ni o ira kece era bula ni bera na Waluvu era a wele voli ga , “ era sega ni kauaitaka ” ( NW ) kina na ivakasala bibi a kacivaka voli o Noa . 
 Kena itinitini ? 
 E “ qai yaco dina na waluvu , ka kauti ira kece yani . ” 
 E kaya o Jisu ni na vaka tale ga oya na noda gauna , donuya na nona “ tiko na Luve ni tamata . ” 
 ( NW ) Na ka e yaco ena gauna i Noa e dodonu me ivakavuvuli vei ira nikua era sega ni via kauaitaka na ivakasala matata ni Kalou . ​ ​ — Maciu 24 : 39 . 
 Dodonu mera kila o ira era sega ni via kauaitaka na ivakasala era kacivaka na tamata ni Kalou ena gauna oqo na vanua era na tini kina . 
 A kaya na yapositolo o Pita me baleti ira era vaka oqo : “ Na ka oqo era sa vinakata me ra lecava , ni sa vosa ni Kalou ka tu kina na lomalagi eliu , kei na vuravura sa wase mai na wai , a sa tu e na vuku ni wai ; a sa vakarusai kina na vuravura sa tu e na gauna ko ya , e na waluvu : ia na lomalagi kei na vuravura sa tu edaidai , sa maroroi ga e na vosa talega ko ya , sa maroroi ki na bukawaqa me yaco mada na siga ni lewa kei na veivakarusai ni tamata tawalotu . ” ​ ​ — 2 Pita 3 : ​ 3 - 7 . 
 E duidui sara na digidigi i Noa kei iratou nona lewe ni vuvale . 
 “ Ni sa vakabauta sa rere kina ko Noa , ni sa vakasalataka oti na Kalou e na vuku ni veika sa bera ni rairai mai , a sa taya e dua na waqa . ” 
 E bula o koya kei na nona vuvale ni a rogoca na ivakasala . 
 Meda saga tale mada ga me dau totolo noda rogoca na ivakasala ni Kalou , da muria sara . ​ ​ — Jemesa 1 : ​ 19 , 22 - ​ 25 . 
 13 , 14 . ( a ) Na cava e bibi kina meda ‘ kabiti Jiova ’ ? 
 ( b ) Na cava meda vakalaivi Jiova kina , ‘ o koya e dautuli keda , ’ me moici keda ? 
 Noda kabiti Jiova : Me rawa nida ‘ digia na bula meda bula kina , ’ sega ni rauta ga meda lomani Jiova da qai vakarorogo vua . 
 E dodonu tale ga meda ‘ kabiti koya , ’ kena ibalebale oqo nida na guta meda cakava tiko ga na lomana . 
 “ Dou na maroroya na yalomudou ni dou sa dauvosota , ” e kaya o Jisu . 
 Na ka eda digia meda cakava ena tikina oqo ena kilai kina na ka e tu e lomada . 
 E kaya na Vosa Vakaibalebale 28 : 14 : “ Sa kalougata na tamata sa rere tikoga : ia ko koya sa vakaukauwataka na yalona ena yacovi koya na ca . ” 
 Oqo sara ga na ka e yacovi koya na Fero ni Ijipita . 
 E dina ni sa tekivu tauca na Kalou na Tini na Kuita e Ijipita , ia e vakaukauataka ga na lomana o Fero , e sega ni rerevaka na Kalou . 
 E sega ni vinakata o Jiova me domoqa o Fero , oya na ka e sa digia sara ga vakataki koya o Fero . 
 Ia , a qai vakayacori ga na loma i Jiova . 
 E vakamacalataka o Paula na rai i Jiova me baleti Fero ena nona kaya : “ E na vuku ni ka oqo ka’u sa vakaturi iko cake kina [ “ vakabulai iko tiko kina , ” NW ] , me’u vakatakila vei iko na noqu kaukauwa , me tukuni talega na yacaqu ki vuravura taucoko . ” ​ ​ — Roma 9 : ​ 17 . 
 E kaya na parofita o Aisea ni oti e vica na drau na yabaki nodra vakabulai na Isireli mai na liga i Fero : “ Kemuni Jiova , ko ni sa tamai keimami ; koi keimami na tete , ia koi kemuni na keimami dautuli kuro ; ia koi keimami kecega na cakacaka ni ligamuni . ” 
 Ena noda laivi Jiova me moica na noda bula nida vuli vakataki keda da qai bulataka na ka eda vulica , eda sa luvata tani tiko kina na “ tamata makawa ” da qai tokara na “ tamata vou . ” 
 Eda na yalomalumalumu cake tale ga ena noda vakayacora oqo , rawarawa tale ga vei keda meda kabiti Jiova ena yalodina baleta nida vinakata dina meda vakamarautaki koya . ​ ​ — Efeso 4 : ​ 23 , 24 ; Kolosa 3 : ​ 8 - ​ 10 . 
 ‘ Mo ni Vakavulica Vei Ira ’ 
 Me vaka e cavuti ena Vakarua 4 : ​ 9 , na rua na itavi cava e cavuta vei ira na Isireli o Mosese ? 
 E kaya o Mosese vei ira na Isireli era sa vakarau butuka na Vanua Yalataki : “ Mo ni qarauni kemuni ga , ka vakatawa vinaka na yalomuni , de ko ni guilecava na ka sa raica na matamuni , ka sa lako tani e na yalomuni e na veisiga kecega ko ni sa bula kina : ia mo ni vakavulica ga vei ira na luvemuni , kei ira na makubumuni . ” 
 Me rawa ni vakalougatataki ira na Isireli o Jiova , mera tiko vinaka tale ga ena vanua era sa vakarau taukena , e tiko e rua na ka bibi mera na cakava vei Jiova na nodra Kalou . 
 Mera na kua ni guilecava na veika totoka e cakava sara ga e matadra o Jiova , mera na vakavulica tale ga na veika oya vei ira nodra kawa . 
 O keda na tamata ni Kalou nikua e dodonu tale ga meda cakava oya ke da vinakata meda ‘ digia na bula meda bula kina . ’ 
 Na cava eda sa raica sara ga e matada ni vakayacora o Jiova vei keda ? 
 16 , 17 . ( a ) Na cava era sa rawata ena cakacaka vakavunau na daukaulotu era vuli mai Kiliati ? 
 ( b ) Na ivakaraitaki cava ni tabusoro o bau vakasamataka ? 
 Eda vakavinavinakataka vakalevu na nona vakalougatataka tiko o Jiova na noda cakacaka vakavunau kei na veivakatisaipelitaki . 
 Mai na gauna e dola kina na Koronivuli o Kiliati ena 1943 , era sa vakaitavi sara vakalevu na daukaulotu ena cakacaka ni veivakatisaipelitaki ena levu na vanua . 
 Me yacova mai oqo , e levu era se vuli makawa sara ena koronivuli oqo era se gumatua tiko ga ena cakacaka vakavunau e dina nira sa qase sara , e so tale e sa bikai ira tu e so na mate bibi . 
 Dua na kena ivakaraitaki o Mary Olson , a vuli e Kiliati ena 1944 . 
 A kaulotu e liu i Uruguay , tarava o Colombia , nikua e sa tiko mai Puerto Rico . 
 E dina ni dau tarai koya vakalevu na oca ni bula vaqase , ia e se gumatua tiko ga o Sister Olson ena cakacaka vakavunau . 
 E kila vinaka na vosa vakasipeni , o koya gona e dau raica me tiko na gauna e veimacawa me tomani ira kina na dautukutuku e kea ena cakacaka vakavunau . 
 A vuli mai Kiliati o Nancy Porter ena 1947 , sa yada ena gauna oqo , ia e se veiqaravi tiko ga mai na veiyanuyanu na Bahamas . 
 O koya e dua vei ira na daukaulotu e se ogaoga tiko ga ena cakacaka vakavunau . 
 E kaya ena dua na itukutuku tabaki me baleti koya * : “ E ivurevure ni marau levu vei au na noqu vakavulica na ka dina mai na iVolatabu . 
 E vakaituvatuva kina noqu bula , vakainaki , e vakadeitaki au tale ga . ” 
 Ni rai lesu o Sister Porter kei na so tale era qarava voli na Kalou ena yalodina , era sega ni guilecava na veika e sa cakava vei ira o Jiova . 
 Vakacava o keda ? 
 Eda vakavinavinakataka beka na nona vakalougatataka o Jiova na vunautaki ni nona matanitu ena noda itikotiko ? ​ ​ — Same 68 : 11 , NW . 
 Na cava e rawa nida vulica nida wilika na italanoa ni nodra bula na daukaulotu ? 
 Eda qoroya dina na veika era sa rawata , kei na veika era se rawata tiko ga na itabaqase oqo . 
 Noda wilika na kedra italanoa ena vakayaloqaqataki keda nida na raica kina na veika e cakava o Jiova vei ira , e vakauqeti keda tale ga meda qaravi Jiova tiko ga . 
 Vakacava , o dau saga mo wilika na kedra italanoa e dau tabaki ena Vale ni Vakatawa o qai vakananuma na ka o rawa ni vulica kina ? 
 Era na vakayagataka vakacava na itubutubu na italanoa ni nodra bula na daukaulotu kei na tacida tale e so e dau volai ena Vale ni Vakatawa ? 
 A vakadreti ira na Isireli o Mosese mera kua ni guilecava na veika e sa cakava vei ira o Jiova , mera nanuma ena vo ni nodra bula . 
 Ia , mera tomana ena dua tale na ka . 
 E tukuna vei ira : “ Mo ni vakavulica ga vei ira na luvemuni , kei ira na makubumuni . ” 
 E dau tarai keda na italanoa dina ni nodra bula e so . 
 E bibi mera raica na itabagone e so na ivakaraitaki vinaka mera vuli kina . 
 O ira na goneyalewa e rawa nira vuli mai na nodra ivakaraitaki na marama lotu Vakarisito e dau tabaki yani na kedra italanoa ena Vale ni Vakatawa . 
 E rawa tale ga nira ogaoga voli na tagane kei na yalewa ena ivavakoso ena nodra vunautaka na itukutuku vinaka ena so na yalava e duatani na kena vosa . 
 Ra itubutubu , vakacava mo ni vakayagataka na nodra ivakaraitaki na daukaulotu era vuli mai Kiliati kei ira e so tale , me uqeta na lomadra na nomuni gone me rawa ni nodra isausau tale ga na cakacaka vakatabakidua ? 
 Cava meda cakava meda ‘ digia kina na bula ’ ? 
 Sala cava gona e rawa nida ‘ digia kina na bula ’ ? 
 Ena noda vakayagataka na galala ni vakatulewa e solia vei keda o Jiova meda vakaraitaka kina vua nida lomani koya , kei na noda solia tiko ga na noda vinaka kece ena cakacaka vakaitalatala ni se rawa tiko nida cakava . 
 Me vaka e kaya o Mosese , ni o Jiova e “ nomuni vu - ni - bula . . . kei koya sa vakabalavutaka na nomuni bula . ” ​ ​ — Vakarua 30 : 19 , 20 . 
 [ iVakamacala e ra ] 
 Raica na ulutaga “ Dina Niu Sotava na iTuvaki Mosimosi , Au Marau ga , Au Vakavinavinaka ” ena Vale ni Vakatawa ni 1 June , 2001 , tabana e 23 - ​ 7 . 
 O se Nanuma ? 
 • Cava o vulica ena digidigi eda sa dikeva mai ? 
 • Na cava meda cakava meda ‘ digia kina na bula ’ ? 
 • Na cava e rua na itavi e vakacolati vei keda ? 
 [ iYaloyalo ena tabana e 26 ] 
 “ Ni’u sa tauca e matamuni na bula kei na mate ” 
 [ iYaloyalo ena tabana e 29 ] 
 Bula o Noa kei na nona vuvale ni ratou rogoca na vosa i Jiova 
 [ iYaloyalo ena tabana e 30 ] 
 Mary Olson 
 [ iYaloyalo ena tabana e 30 ] 
 Nancy Porter 
 ‘ Au Taleitaka Dina na Nomuni iVunau ! ’ 
 ‘ Au taleitaka dina na nomuni ivunau ! 
 Au sa vakanananu kina ena siga taucoko . ’ ​ — SAME 119 : 97 . 
 1 , 2 . ( a ) Na ituvaki cava e sotava o koya e uqeti me vola na Same 119 ? 
 ( b ) Na cava e qai cakava , ena vuku ni cava ? 
 A SOTAVA tiko e dua na gauna dredre dina o koya e vola na Same 119 . 
 Era vakadiloi koya ra qai vakalasui koya o ira na nona meca era sega ni via muria na lawa ni Kalou . 
 Era vosavakacacataki koya ra qai vakacacani koya o ira na turaga . 
 Era voliti koya na tamata ivalavala ca ra qai via vakamatei koya . 
 Oqo e vakavuna me “ sega ni moce rawa ena vuku ni nona rarawa . ” 
 Dina ga ni sotava tiko na gauna dredre , e lagata na daunisame : ‘ Au taleitaka dina na nomuni ivunau ! 
 Au sa vakanananu kina ena siga taucoko . ’ ​ ​ — Same 119 : 97 . 
 Eda na taroga beka , “ E rawa ni vakacegui koya vakacava na daunisame na ivunau ni Kalou ? ” 
 E vakaukauataki koya dina na nona vakabauta tu ni kauaitaki koya o Jiova . 
 E vakamarautaki koya tale ga na nona kila na yaga ni nona muria na ivunau oya , dina ga nira vakararawataki koya tiko o ira na tusaqati koya . 
 E kila na daunisame ni lomani koya o Jiova . 
 E vakavukui koya cake sara mai vei ira na nona meca qai vakabulai koya tale tiko ga na nona muria na ivunau ni Kalou . 
 E vakila o koya na vakacegu qai vinaka na nona lewaeloma ena gauna e muria kina na ivunau . ​ ​ — Same 119 : ​ 1 , 9 , 65 , 93 , 98 , 165 . 
 Na cava e ka ni bolebole kina vei ira na lotu Vakarisito na nodra bulataka tiko na ivakatagedegede ni Kalou nikua ? 
 E vakatovolei tale tiko ga na nodra vakabauta e so na tamata ni Kalou nikua . 
 Ena sega sara beka nida sagai meda vakamatei me vakataki koya na daunisame , ia eda bula tiko ena “ gauna cacamatua , lewalewai dredre . ” 
 Levu vei ira eda bula vata tu nikua era sega ni kauaitaka na veika e tukuna na Kalou ni vinaka se ca . 
 E laurai ena veika era saga nira daunanumi ira ga , era domodomoiyau , era dokadoka ra qai sega ni veidokai . 
 E dau vakatovolei tale ga na nodra yalodina tiko ina nodra muria na itovo vakalou o ira na lotu Vakarisito gone . 
 Ena gauna vaka oqori e rawa ni dau dredre kina na noda lomani Jiova kei na noda cakava tiko ga na veika e dodonu . 
 E rawa vakacava meda taqomaki keda ena gauna vaka oqori ? 
 E vakaraitaka vakacava na daunisame na nona taleitaka na Lawa ni Kalou , e dodonu beka meda vakatotomuria na lotu Vakarisito ? 
 Na ka e vukea na daunisame me vorata na veika e sotava oya ni dau tikica e so na gauna me vakananuma kina na ivunau ni Kalou . 
 Oya na vuna e taleitaka vakalevu kina na Vosa ni Kalou . 
 E voleka ni veitikina kece ni Same 119 e tukuni kina e so na ka e baleta na lawa i Jiova . 
 * Era sa sega ni vauci na lotu Vakarisito nikua ena Lawa e solia vei Mosese na Kalou me soli ina matanitu o Isireli makawa . 
 Ia , e se yaga tiko ga na ivakavuvuli ni Lawa oya . 
 Na veivakavuvuli oya e vakacegui koya sara ga na daunisame , e rawa tale ga ni vakacegui keda na tamata ni Kalou ena gauna oqo nida sotava na veika dredre . 
 Na tiki ni Lawa cava e soli vei Mosese eda na dikeva ? 
 Meda raica mada se eda na uqeti vakacava ena tolu mada ga na tiki ni Lawa a soli vei Mosese : na vakatabui ni Siga ni Vakacecegu , na tomitomi ena vanua sa tamusuki , kei na lawa e vakatabuya na kocokoco . 
 Eda na raica ni yaga sara ina noda sotava na veika dredre ena gauna oqo na noda kila na ivakavuvuli ni lawa tolutolu oqo . 
 Kauaitaki ni Noda Gagadre Vakayalo 
 Na cava soti eda gadreva kece na tamata ? 
 A buli na tamata me gadreva e levu na ka . 
 Ena gadreva na tamata me kana , gunu , qai vakaruru me rawa kina ni bulabula vinaka vakayago . 
 Ia ena vinakati tale ga vua me kauaitaka na nona “ gagadre vakayalo . ” 
 Ena qai marau dina kevaka e cakava oqori . 
 Ni raica o Jiova ni rui bibi me vakacegui na gagadre oqo e vakaroti ira sara ga kina na nona tamata mera cegu mai na nodra cakacaka ena dua taucoko na siga me rawa nira qarava kina na nodra sokalou . 
 7 , 8 . ( a ) E vakaduiduitaka vakacava na Kalou na Siga ni Vakacecegu kei na vo ni veisiga ? 
 ( b ) Na cava e inaki ni Siga ni Vakacecegu ? 
 Na vakatabui ni Siga ni Vakacecegu e vakaraitaka na bibi ni kena kauaitaki na veika vakayalo . 
 Na imatai ni gauna e cavuti kina na “ siga ni vakacecegu ” ena iVolatabu e donuya na gauna e soli tiko kina na mana ena vanualiwa . 
 A tukuni vei ira na Isireli mera dau kumuna na madrai mana oqo ena ono na siga . 
 Ena ikaono ni siga , mera qai kumuna kina na “ kakana me rauta na bogi rua , ” baleta ni sega ni vakarautaki na kakana ena ikavitu ni siga . 
 Na ikavitu ni siga ena siga ni “ vakacecegu tabu vei Jiova , ” mera dui tiko kina na tamata ena nona tikina . 
 E vakaroti ena dua vei ira na iVunau e Tini me kua sara ga ni dua na cakacaka me vakayacori ena Siga ni Vakacecegu . 
 Ni siga tabu , ena vakamatei o koya e sega ni rokova . ​ ​ — Lako Yani 20 : ​ 8 - ​ 11 ; Tiko Voli mai na Lekutu 15 : ​ 32 - ​ 36 . 
 Na lawa ni Siga ni Vakacecegu e yaga vakayago qai yaga tale ga vakayalo vei ira na tamata i Jiova . 
 A kaya o Jisu : “ Sa caka na siga ni vakacecegu e na vukudra na tamata . ” 
 E sega wale ga ni siga mera vakacegu kina na Isireli mai na nodra cakacaka , ia era dau toro volekata kina na nodra Dauveibuli na Isireli mera vakaraitaka vua nira lomani koya . 
 E siga e qaravi vakatabakidua kina na veika vakayalo . 
 E okati kina na nodra sokalou vakavuvale , nodra masu , kei na nodra vakananuma na Lawa ni Kalou . 
 E taqomaki ira tale ga na Isireli mera kua ni vakayagataka kece na nodra gauna kei na nodra kaukaua ena kena qarai na veika vakayago . 
 Na Siga ni Vakacecegu e vakadeitaka tale ga vei ira ni nodra veiwekani kei Jiova e ka bibi duadua ena nodra bula . 
 E tokaruataka o Jisu na ivakavuvuli e se sega ni veisau oqo ena nona kaya : “ Sa volai , Ena sega ni bula na tamata e na madrai duaduaga , sa bula ga e na vosa kecega sa lako mai na gusu ni Kalou . ” ​ ​ — Maciu 4 : 4 . 
 Na cava era vulica na lotu Vakarisito mai na Siga ni Vakacecegu ? 
 Sa sega ni gadrevi vei ira na tamata ni Kalou nikua mera vakatatabutaka na siga ni vakacecegu e 24 na aua na kena dede , ia na Siga ni Vakacecegu e sega ga ni itukutuku makawa meda kila wale tu ga . 
 E sega li ni vakaraitaka vei keda na kena vinakati meda vakaliuca tiko na veika vakayalo ? 
 Meda kua ni vakalaiva me vakaruguta na veika vakayalo na ogaoga vakayago se qara marau . 
 Meda tarogi keda mada : “ Na cava au vakaliuca tiko ena noqu bula ? 
 Au vakaliuca tiko beka na noqu vuli vakataki au , noqu dau masu , noqu lako ina soqoni , kei na noqu vunautaka na itukutuku vinaka ni Matanitu ni Kalou ? 
 Se sa mai vakaruguta na veika e so na veicakacaka bibi oya ? ” 
 Kevaka eda vakaliuca na veika vakayalo , e yalataka o Jiova ni na solia vei keda na veika meda bula kina vakayago . ​ ​ — Maciu 6 : ​ 24 - ​ 33 . 
 Ena yaga vakacava na noda biuta vakatikitiki na gauna me baleta na veika vakayalo ? 
 Noda vulica na iVolatabu kei na ivola vakaivolatabu , kei na noda dau vakananuma na veika era volai kina , ena vukei keda meda toro volekati Jiova . 
 Sa 40 na yabaki na nona dau biuta vakatikitiki tiko na gauna me vulica kina na iVolatabu o Susan , dina ga ni a sega soti sara ni dau taleitaka taumada . 
 E ka ni oca vua . 
 Ia ena levu ga ni nona vuli , na levu tale ga ni nona taleitaka . 
 Ena gauna oqo e dau rarawa kevaka e dua na ka e vakalatilati ina nona vuli vakataki koya . 
 “ E vukei au na noqu vuli vakataki au meu raici Jiova me vaka e tamaqu , ” e kaya o koya . 
 “ Au nuitaki koya , au dau vakararavi vua , e rawarawa tale ga na noqu masu vua . 
 E vakasakiti dina na nona lomani ira na nona tamata o Jiova , na nona kauaitaki au kei na nona dau vukei au . ” 
 E ka marautaki dina na noda dau kauaitaka tale ga na veika eda gadreva vakayalo ! 
 Lawa ni Kalou me Baleta na Tomitomi 
 Na cava e gadrevi ena lawa e baleta na tomitomi ena were sa tamusuki ? 
 Na ikarua ni tiki ni Lawa e soli vei Mosese e vakaraitaka na nona kauaitaki ira na nona tamata na Kalou , oya na tomitomi ena were sa tamusuki . 
 E vakarota o Jiova ni gauna e tamusuka kina na vua ni nona were e dua na Isireli dauteitei , e dodonu mera vakatarai o ira e sega na kedra mera lai kumuna na veika era vakavoca tu mai na dautatamusuki . 
 Mera kua ni tamusuka na dauteitei na tutu ni nodra veiwere , se mera lai betia tale na vua ni vaini e se vo tu mai . 
 Mera kua ni lai kauta mai na ivau sila e guilecavi tu mai . 
 Oqo e dua na isolisoli vakayalololoma vei ira na dravudravua , vulagi , luveniyali , kei ira na yada . 
 E cakacaka dredre toka na nodra lai tomitomi oya , ia era na sega kina ni kere kakana . ​ ​ — Vunau ni Soro 19 : ​ 9 , 10 ; Vakarua 24 : ​ 19 - ​ 22 ; Same 37 : 25 . 
 Na cava e vakarawarawataka na lawa ni tomitomi me cakava na dauteitei ? 
 E sega ni vakaraitaki ena lawa e baleta na tomitomi na levu ni ka me solia na dauteitei vei ira e sega na kedra . 
 E vakatau vua na dauteitei na nona vakarabailevutaka se vaqiqotaka na tutu ni nona were e dau caka kina na tomitomi . 
 Na lawa me baleta na tomitomi e vakavuvulitaka na lomasoli . 
 E rawa kina vei ira na dauteitei mera vakavinavinakataki koya e vakatubura na itei baleta ni o koya e ‘ yalololoma vua na dravudravua e sa dokai Koya tiko e buli koya . ’ 
 E dua vei ira o Poasa . 
 E raica o koya me soli vakalevu na sila vua na yada o Ruci , o koya e dau tomitomi ena nona veiwere . 
 E qai vakalougatataki Poasa vakalevu o Jiova ena nona lomasoli oya . ​ ​ — Ruci 2 : ​ 15 , 16 ; 4 : ​ 21 , 22 ; Vosa Vakaibalebale 19 : 17 . 
 Na cava eda vulica ena lawa makawa e baleta na tomitomi ? 
 E se sega ni veisau na ivakavuvuli ni lawa me baleta na tomitomi . 
 E namaka o Jiova mera dau lomasoli na nona tamata vei ira era gadreva na veivuke . 
 Na levu ga ni noda lomasoli , na levu tale ga ni noda vakalougatataki . 
 “ Dou dausoli , ka na soli vei kemudou , ” e kaya o Jisu . 
 “ Nai vakarau vinaka , ka tabaki sobu , ka kuretaki vata , ka vuabale , era na solia na tamata ki na lomaseremudou . 
 Ia nai vakarau dou sa vakarautaka , ena vakarautaki tale vei kemudou . ” ​ ​ — Luke 6 : ​ 38 . 
 14 , 15 . 
 Eda vakaraitaka vakacava na lomasoli , ena yaga vakacava oqo vei keda kei koya eda vukea ? 
 E vakatura na yapositolo o Paula meda “ caka vinaka vei ira na tamata kecega , ka vakalevu vei ira era veitokani e na vakabauta . ” 
 E dodonu gona meda dau kauaitaka mera vukei vakayalo na tacida lotu Vakarisito ena gauna e vakatovolei kina na nodra vakabauta . 
 De vinakati tale ga mera vukei mera lako mai ena Kingdom Hall se me lai voli mai na kedra kakana ena sitoa ? 
 Era tu beka e so era sa qase , tauvimate , se so e dredre mera biuta na loma ni nodra vale era na marautaka meda sikovi ira se lai vukei ira ? 
 Ke da dau kauaitaka na veika era gadreva o ira oqori , de dua ena vakayagataki keda o Jiova me sauma kina na nona masu e dua e vinakata me vukei . 
 E noda itavi na lotu Vakarisito meda veivukei vakataki keda , ni dau yaga tale ga vei keda na solia na veivuke . 
 Io e dau marautaki dina na noda lomani ira eda vakabauta vata , vakauasivi nida kila ni marautaka o Jiova na veika eda cakava oya . ​ ​ — Vosa Vakaibalebale 15 : 29 . 
 E dua tale na sala bibi eda vakaraitaka kina na lotu Vakarisito na noda sega ni nanumi keda ga oya na noda vakayagataka na noda gauna kei na noda kaukaua ena noda lai tukuna na inaki ni Kalou . 
 O koya sa vakila na marau ni nona vukea e dua me yalataka na nona bula vei Jiova e vakadinata na vosa i Jisu : “ A ka ni veivakalougatataki vakalevu me soli ka , ka vakalailai ga me taura na ka . ” ​ ​ — Cakacaka 20 : 35 . 
 Qarauna na Kocokoco 
 16 , 17 . 
 Na cava e vakatabuya na ikatini ni vunau e tini , ena vuku ni cava ? 
 Na ikatolu ni tiki ni Lawa ni Kalou vei Isireli eda na veivosakitaka oya na ikatini ni ivunau e tini e vakatabui kina na kocokoco . 
 E kaya na ivunau oya : “ Mo kakua ni kocova na nona vale na kai nomu ; mo kakua ni domona na watina na kai nomu , se kocova nona tamata , se nona vada , se nona pulumokau , se nona asa , se dua na ka sa nona na kai nomu . ” 
 Ena sega ni rawa vua na tamata me solia na ivunau oya baleta ni sega ni kila na ka e tu e lomada . 
 Oya na vuna e uasivi cake kina na Lawa ni Kalou mai na lawa ni tamata . 
 Era vakila na Isireli ena Lawa oya nira na saumitaro vei Jiova , o koya e kila na ka e tu e lomadra . 
 Na ivunau tale ga oqo e tara sara ga na waka ni levu na itovo vakasisila e vakayacori . ​ ​ — Jemesa 1 : ​ 14 . 
 Na lawa me baleta na ca ni kocokoco e vakaroti ira tale ga na tamata ni Kalou mera kua ni domodomoiyau , yalokocokoco , se didivaka na ivakatagedegede ni bula era tiko kina . 
 E taqomaki ira tale ga mera kua ni temaki ina butako kei na itovo tawakilikili . 
 Era na tiko e so na vutuniyau eda dau qoroya ra qai gugumatua cake sara vei keda . 
 Kevaka eda sega ni tinia na noda vakasamataka tiko ga na veika oqori , eda na sega ni marau da qai rawa ni vuvutaki ira oqori . 
 Na iVolatabu e vakatoka na kocokoco me “ lomavakatani . ” 
 E vinaka cake me kua ni tiko vei keda na itovo oqori . ​ ​ — Roma 1 : ​ 28 - ​ 30 . 
 Na mataqali yalo vakacava e laurai ena vuravura ena gauna oqo , na leqa cava e kauta mai ? 
 Na yalo ni vuravura nikua e tokona vakalevu na domodomoiyau kei na veiqati . 
 Na kacivaki ni ivoli ena gauna oqo kei na volivolitaki e uqeti keda meda volia na iyaya vovou baleta nira kaya nida na sega ni marau kevaka eda sega ni volia na iyaya oya . 
 Oqo sara ga na mataqali yalo se rai e vakacala na Lawa i Jiova . 
 E vaka kina na kena uqeti meda rawata vakalevu na iyau . 
 E vakadreta na yapositolo o Paula : “ Ko ira era gadreva me ra vutuniyau era sa bale e na veitemaki ka tacori e na gagadre ca ka lialia e vuqa sa kuitaki ira na tamata ki na leqa kei na rusa . 
 Na dau lomana na i lavo sa i koya na vu ni ka ca kecega , ia e so era sa gole tani mai kina mai na vakabauta ka voroka vaka i ira na yalodra e na yaluma . ” ​ ​ — 1 Timoci 6 : ​ 9 , 10 , VV . 
 19 , 20 . ( a ) Na cava e bibi vei ira na rokova dina na lawa i Jiova ? 
 ( b ) Na cava ena dikevi ena ulutaga e tarava ? 
 Era kila o ira na rokova na lawa ni Kalou na rerevaki ni domodomoiyau ra qai taqomaki ira mai kina . 
 Me kena ivakaraitaki , e masuti Jiova na daunisame : “ Mo ni vaqara na lomaqu ki na nomuni tukutuku , ia me kakua ki nai yau . 
 Sa vinaka vei au na vunau ni gusumuni ka ca na tiki ni siliva kei na koula e vakaudolu . ” 
 Nida vakabauta na veivosa oqori , ena vukei keda me veiraurau vinaka na ka eda cakava meda kua kina ni coriti ena domodomoiyau , kocokoco , kei na noda didivaka na ivakatagedegede ni bula eda tiko kina . 
 E yaga sara vakalevu na “ qaravi Kalou , ” sega ni kena kumuni vakalevu na iyau . ​ ​ — 1 Timoci 6 : ​ 6 , NW . 
 Na ivakavuvuli ni Lawa i Jiova e solia ina matanitu o Isireli makawa e se yaga tiko ga ena noda gauna lewalewai dredre oqo me vaka ga na kena yaga ena gauna e solia kina na Lawa vei Mosese . 
 Na levu ga ni noda bulataka na kena ivakavuvuli , na levu tale ga ni noda kila vinaka na kena yaga , kei na noda taleitaka da qai marautaka . 
 Era oloni tu ena Lawa e levu sara na ivakavuvuli e yaga vei keda . 
 E rawa nida raica na kedra yaga ena veika era sotava e so era vakamacalataki ena iVolatabu . 
 Eda na dikeva e so vei ira ena ulutaga e tarava . 
 [ iVakamacala e ra ] 
 Vakavo ga ena 4 na tikina , na 176 ni tikina ni same oqo era cavuti kina na ivunau i Jiova me lawa , ivakaro , ivakasala , vakatulewa , ilesilesi , lewa , se nona vosa . 
 O na Sauma Vakacava ? 
 • Na cava e taleitaka kina na lawa i Jiova o koya e vola na Same 119 ? 
 • Na cava eda na vulica na lotu Vakarisito ena lawa e baleta na Siga ni Vakacecegu ? 
 • E yaga vakacava vei keda na lawa ni Kalou e baleta na tomitomi ? 
 • E taqomaki keda vakacava na lawa e vakatabuya na kocokoco ? 
 [ iYaloyalo ena tabana e 21 ] 
 Na cava e vakabibitaki ena lawa ni Siga ni Vakacecegu ? 
 [ iYaloyalo ena tabana e 23 ] 
 Na cava eda vulica ena lawa me baleta na tomitomi ? 
 “ Au Marautaka na Nomuni Veivakadreti ” 
 “ Na ka kecega sa volai eliu sa volai me da vakatavulici kina . ” ​ — ROMA 15 : ​ 4 . 
 E dau vakadreti keda vakacava o Jiova , na cava eda gadreva kina ? 
 E DAU veivakadreti o Jiova vei ira na nona tamata me rawa kina nira vosota tiko ena gauna dredre oqo . 
 Eda vakila e so na veivakadreti oqo ena gauna eda wilika kina na iVolatabu , eda dau rogoca tale ga e so na veivakadreti ena veika e tukuni ena gauna ni soqoni . 
 Levu vei ira na ka eda wilika se rogoca oqori e sega ni ka vou . 
 Eda sa rairai rogoca se wilika oti . 
 Ni rawa meda guilecava , e dau talevi tale tiko na itukutuku me baleta na inaki i Jiova , na nona lawa , kei na nona ivakaro . 
 E dodonu meda marautaka na nona dau veivakadreti na Kalou . 
 E dau uqeti keda meda nanuma matua tiko ga na inaki ni noda mai bulataka na ivakarau ni bula e salavata kei na loma ni Kalou . 
 Oqo na vuna e lagata kina na daunisame vei Jiova : “ Au marautaka na nomuni veivakadreti . ” ​ ​ — Same 119 : ​ 24 , NW . 
 2 , 3 . ( a ) Na cava e maroroya tu mai kina o Jiova me yacova noda gauna na kedra italanoa e so era cavuti ena iVolatabu ? 
 ( b ) Na italanoa cava ena iVolatabu eda na dikeva ena ulutaga oqo ? 
 E bula tiko ga na Vosa ni Kalou dina ga ni a volai ena vica na senitiuri sa oti . 
 E vakamacalataki tale ga kina na nodra bula e so era cavuti ena iVolatabu . 
 Sa duatani na itovo vakavanua kei na itovo ni rai mai na gauna e volai kina na iVolatabu , ia e via tautauvata tiko ga na leqa era sotava kei na leqa eda sotava tiko . 
 E levu na italanoa e maroroi tu ena iVolatabu e yaga vei keda baleta e vakaraitaka na nodra ivakaraitaki vinaka na tamata era lomani Jiova ra qai yalodina tiko ena gauna era sotava kina na veika dredre . 
 E so na italanoa e vakaraitaki kina na itovo e cata na Kalou . 
 E vakavuna na Kalou mera volai ena iVolatabu na ivakaraitaki vinaka kei na ivakaraitaki ca oqo meda vakadreti kina . 
 Me vaka e vola na yapositolo o Paula : “ Na ka kecega sa volai eliu sa volai me da vakatavulici kina , me noda na vosota kei na vakacegui sa vu mai nai Vola Tabu , me rawa kina nai nuinui . ” ​ ​ — Roma 15 : 4 . 
 Meda raica mada oqo e tolu na itukutuku ena iVolatabu : na veika e cakava o Tevita vei Saula , na kedrau itukutuku o Ananaiasa kei Safaira , kei na ka e cakava o Josefa vei wati Potifa . 
 E tiko na ka eda vulica ena italanoa tolutolu oqo . 
 Yalodina ina iTuvatuvanaki i Jiova 
 4 , 5 . ( a ) Na cava e yaco ena kedrau maliwa o Tui Saula kei Tevita ? 
 ( b ) Na cava e cakava o Tevita ni qati koya o Saula ? 
 Ni sega ni yalodina vei Jiova o Tui Saula sa sega ni ganiti koya me liutaki ira na tamata i Jiova . 
 Ni sa sega ni vakadonui koya na Kalou , e mani talai Samuela na parofita me lai lumuti Tevita me qai tui Isireli . 
 Ni vakilai na yaloqaqa i Tevita ena ivalu ra qai vakacaucautaki koya na tamata , sa tekivu qati Tevita o Saula . 
 E saga vakavica o Saula me vakamatei koya , ia e dro bula ena veigauna oqori o Tevita baleta ni tiko vata kei koya o Jiova . ​ ​ — 1 Samuela 18 : ​ 6 - ​ 12 , 25 ; 19 : ​ 10 , 11 . 
 E dro voli o Tevita me vica na yabaki . 
 Ena gauna sara ga a rawa vei Tevita me vakamatei Saula kina , ra qai uqeti koya tale ga na nona itokani nira kaya ni sa solia o Jiova na nona meca i ligana , a sega ni vakayacora vaka kina o Tevita . 
 E vakayacora oqori baleta ni yalodina vei Jiova qai doka na itutu i Saula ni a lumuti me nodra tui na tamata ni Kalou . 
 A sega li ni lesi Saula me nodra tui na Isireli o Jiova ? 
 Ena qai kauti koya laivi tale ga o Jiova . 
 E raica o Tevita ni sega e kea na nona baigani . 
 Ni vodi na nona saga me ruru na nona cudruvi koya o Saula , e qai kaya o Tevita : “ Ena yaviti koya ga ko Jiova ; se na yaco na nona siga me mate kina , se na lako sobu ki nai valu , ka mate kina : me kakua sara vei au e na vuku i Jiova me’u dodoka yani na ligaqu vua ka lumuta ko Jiova . ” ​ ​ — 1 Samuela 24 : ​ 3 - ​ 15 ; 26 : ​ 7 - ​ 20 . 
 Na cava eda taleitaka kina na kedrau italanoa o Tevita kei Saula ? 
 E tiko ena italanoa oqo e dua na ivakavuvuli bibi . 
 O dau vaqaqa beka se cava e yaco tiko kina e so na leqa ena ivavakoso ? 
 De sega beka ni veiganiti na veika e cakava tiko e dua . 
 E sega beka ni okati me ivalavala ca bibi na nona itovo , ia e vakaleqai iko ga . 
 Na cava o na cakava vua ? 
 Ena nomu kauaitaki koya kei na nomu yalodina vei Jiova , o na rairai vosa vakayalovinaka vua ena nomu saga me veisautaka na nona ivakarau . 
 Ia , vakacava ke sega ni wali rawa na leqa ? 
 Kevaka sa vodi na nomu sasaga , de na vinaka mo biuta ga ina liga i Jiova . 
 Oya na ka e cakava o Tevita . 
 Me vakataki Tevita , na cava meda cakava kevaka eda vakaduiduitaki se cati ? 
 Se o rairai cati beka se vakaduiduitaki tiko ena vuku ni nomu lotu se bula vakaitikotiko . 
 De o sa sega ni cakava rawa kina e dua na ka ena gauna oqo . 
 E dau dredre dina na vosota na veika oqori , ia e rawa ni vukei keda na ka e cakava o Tevita ni sotava na veika vaka oqori . 
 Na same e vola o Tevita e sega ni kerea ga kina vei Jiova me taqomaki koya mai vei Saula , ia e vakaraitaka tale ga na nona yalodina vei Jiova kei na nona kauaitaka na kena vakacerecerei tiko ga na yaca ni Kalou . 
 E yalodina tiko ga vei Jiova o Tevita dina ga ni vica na yabaki na nona cakava tiko vua o Saula na veika tawadodonu . 
 E dodonu tale ga meda yalodina tiko vei Jiova kei na nona isoqosoqo kevaka mada ga eda cati kina se mani cava era cakava e so . 
 Meda nuidei ni kila vinaka tiko o Jiova na veika eda sotava tiko . ​ ​ — Same 86 : 2 . 
 Na cava era cakava na iVakadinadina i Jiova e Mozambique ni vakatovolei na nodra yalodina vei Jiova ? 
 Era ivakaraitaki vinaka ena gauna oqo o ira na lotu Vakarisito mai Mozambique . 
 Era yalodina tiko ga vei Jiova ena gauna era vakatovolei kina . 
 Ena 1984 era mai vakacaca ena nodra veikoro o ira na mataivalu meca nira mai butakoci ira , vakama na nodra veivale , ra qai veivakamatei tale ga . 
 Era sega ni taqomaki ira rawa na lotu Vakarisito dina . 
 Era sagai mera curu ina nodra mataivalu na dauvakacaca oqo se ra vakasaurarataki mera tokoni ira . 
 Era raica na iVakadinadina i Jiova ni oya ena veicoqacoqa kei na nodra tawaveitovaki . 
 E saqati sara vakaukaua na nodra sega ni vakaitavi oqo . 
 E rauta nira lewe 30 taucoko na iVakadinadina era vakamatei ena gauna voravora oya , ia e sega ni bau vakaleqa na nodra yalodina vua na Kalou na nodra vakarerei mera vakamatei . 
 * Me vakataki Tevita , era vosota na veika tawadodonu e caka vei ira ra qai qaqa tale ga . 
 Veivakadreti e iVakasala 
 9 , 10 . ( a ) Ena yaga vakacava vei keda e so na ivakaraitaki ena iVolatabu ? 
 ( b ) Na cava e cala kina na ka erau cakava o Ananaiasa kei Safaira ? 
 E so era cavuti ena iVolatabu era vakaraitaka na itovo ca meda kua ni vakatotomuria . 
 Io , era vakamacalataki tu ena iVolatabu e levu na tamata , okati kina e so na tamata ni Kalou , era cakava na veika ca qai sauti ira na nodra ivalavala . 
 Rau vaka kina o Ananaiasa kei Safaira , e dua na veiwatini erau lewe ni ivavakoso vakarisito ena imatai ni senitiuri mai Jerusalemi . 
 Ni oti toka ga na Penitiko ena 33 S.K . , a vinakati mera vukei vakayago o ira na vakabauta vou era se tiko e Jerusalemi era se vuli tiko vei ira na yapositolo . 
 E so vei ira na lewe ni ivavakoso e Jerusalemi era volitaka na nodra qele me rawa nira qaravi kina o ira oqori . 
 Rau volitaka e dua na nodrau tikiniqele o Ananaiasa kei Safaira rau qai kauta ga mai e dua na kena iwase ni ilavo vei iratou na yapositolo . 
 Rau tukuna ni oya kece na ilavo e isau ni tikiniqele . 
 Dina ni a vakatau vei rau o Ananaiasa kei Safaira na ka erau via solia , ia e ca na nodrau inaki , ni rau a lawaki . 
 Rau via rogo vinaka ena nodrau tukuna ni rau solia kece na ilavo ni qele , ia erau solia ga e dua na kena iwase . 
 Ni uqeti koya na yalo tabu , e toboka rawa na yapositolo o Pita na nodrau veidabui kei na nodrau veivakaisini . 
 E qai vakamatei rau o Jiova . ​ ​ — Cakacaka 5 : ​ 1 - ​ 10 . 
 11 , 12 . ( a ) Na cava e so na ivakasala vakaivolatabu me baleta na dau dina ? 
 ( b ) Na cava so e yaga ni noda dau dina ? 
 Kevaka eda temaki meda lasu meda rogo vinaka kina , me ivakavuvuli mada ga vei keda na kedrau italanoa o Ananaiasa kei Safaira . 
 Ena rawa beka meda dabui ira na tamata , ia e sega ni rawa meda lasutaki Jiova . 
 E vakaroti keda wasoma na iVolatabu meda dau dina vei ira na tani baleta era na sega ni lai bula na dau lasu ena vuravura ena sega kina na itovo ca . 
 E matata vinaka na vuna , ni o Setani na Tevoro ga e cuqena tiko na lasu . ​ ​ — Joni 8 : ​ 44 . 
 E levu sara na yaga ni noda dau dina . 
 E vinaka kina na noda lewaeloma , da qai vakila tale ga kina nira nuitaki keda na tani . 
 E dau vakalevu mera kunea e dua na cakacaka se ra taura dei tiko ga na nodra cakacaka na lotu Vakarisito baleta nira tamata dodonu . 
 Na yaga levu duadua ga ni noda dau dina oya nida na veiwekani vinaka kina kei na Kalou Cecere Duadua . ​ ​ — Same 15 : ​ 1 , 2 . 
 Mo Savasava Tiko Ga 
 Na cava e sotava o Josefa , ia na cava e cakava ? 
 O Josefa , na luve i Jekope na peteriaki , e volitaki me bobula ena gauna e se qai yabaki 17 kina . 
 E voli koya o Potifa , e dua na matanivanua ni Ijipita . 
 E qai mateci Josefa o wati nona turaga . 
 E vinakata me rau veiyacovi kei Josefa , ni cauravou matavinaka . 
 Ena veisiga kece ga e dau kaya tiko vua : “ Me daru moce vata . ” 
 E tiko o Josefa ena dua na vanua e sega ni kilai kina qai yawa tale ga mai na nona vuvale . 
 Ke a rawa me rau veiyacovi kei na marama oqo qai sega ni dua e kila . 
 Ia , ni via toboki koya na wati Potifa , e qai dro o Josefa . ​ ​ — Vakatekivu 37 : ​ 2 , 18 - ​ 28 ; 39 : ​ 1 - ​ 12 . 
 14 , 15 . ( a ) Na cava e talei kina vei keda na italanoa kei Josefa ? 
 ( b ) Na cava e marautaka kina e dua na goneyalewa lotu Vakarisito na nona muria na veivakadreti ni Kalou ? 
 E susugi o Josefa ena dua na vuvale e qarava na Kalou , e kila o koya ni cala na nodrau veiyacovi e le rua rau sega ni veiwatini . 
 “ Au na qai cakava rawa vakaevei na ka ca vakaidina oqo , kai valavala ca vua na Kalou ? ” 
 e taroga o koya . 
 E rairai vu oqo ena nona kila na ivakatagedegede ni Kalou e vakaraitaka mai Iteni , oya me rau tiko vata ga na veiwatini . 
 E yaga vakalevu vei ira na tamata ni Kalou nikua na ka e cakava oya o Josefa . 
 Ni rui vakawaleni na veiyacovi ena so na vanua , era veiwalitaki tale mai vei ira na nodra icaba na gone era sega ni via cakava na itovo tawadodonu oqo . 
 E vakilai tale ga na nodra veiyacovi vakaveitalia na uabula . 
 E ivakavuvuli vinaka gona kina vei keda na italanoa kei Josefa . 
 E se sega ni veisau na nona vakacala na Kalou na veidauci kei na veibutakoci . 
 E levu era rawai ena veiyacovi tawadodonu vaka oya era qai dau veivutunitaka na ka era cakava . 
 Oqo e so na ka era qai dau vakila e muri : na madua , ca ni lewaeloma , veivuvutaki , bukete , kei na kena tauvi ira na mate ca ni veiyacovi vakaveitalia . 
 E vakadreti keda na iVolatabu ni o ira na veibutakoci era ‘ ivalavala ca ina yagodra . ’ ​ ​ — 1 Korinica 5 : ​ 9 - ​ 12 ; 6 : ​ 18 , VV ; Vosa Vakaibalebale 6 : ​ 23 - ​ 29 , 32 . 
 E vakavinavinakataka o Jenny , * e dua na iVakadinadina i Jiova goneyalewa , na nona vakadreti koya na Kalou . 
 A wedevi koya e dua na tagane matavinaka e vale ni cakacaka . 
 Ni galu toka ga o Jenny , e toroya cake sara nona veisamei na tagane oya . 
 “ Au via tataivatia vakalailai , ” e kaya o Jenny , “ baleta e bau vaka toka ya kevaka e marici iko e dua na tagane . ” 
 Ia e qai kila ni tagane oya e vinakata wale ga me rawai koya me lai oka vata kei ira na yalewa sa veiyacovi kaya . 
 Ni vakila ni sa via luluqa na nona sabaya na veitemaki oya , e masuti Jiova me vukei koya me yalodina tiko ga . 
 Na veika e vulica o Jenny ena nona vakekeli ena iVolatabu kei na ivola ni isoqosoqo era veivakadreti vinaka me qaqarauni tiko ga kina . 
 E veivakadreti tale ga vua na kedrau italanoa o Josefa kei na wati Potifa . 
 “ Kevaka e qaqaco vinaka tiko ga na noqu lomani Jiova , ” e tinia o koya , “ au vakadeitaka niu na sega ni vakayacora e dua na cala levu meu valavala ca kina vua . ” 
 Muria na Veivakadreti ni Kalou ! 
 E yaga vakacava vei keda na noda railesuva se vakasamataka na nodra bula e so era cavuti ena iVolatabu ? 
 E rawa nida taleitaka vakalevu na ivakatagedegede i Jiova kevaka eda saga meda kila na vuna e maroroya kina ena iVolatabu na kedra itukutuku e so me yaga vei keda . 
 Na cava era vakavuvulitaka ? 
 Na itovo se imoimoi cava era vakaraitaka na vakamacalataki ena iVolatabu e vinakati meda muria se kua ni muria ? 
 Era le vicanadrau era vakamacalataki ena Vosa ni Kalou . 
 Meda saga o keda kece na marautaka na ivakaro ni Kalou meda dau gadreva na vuku e rawa ni solia vei keda na bula tawamudu , okati kina na veika eda vulica vei ira era ivakaraitaki e maroroya vinaka tu o Jiova na kedra itukutuku . 
 E sa dau vakamacalataki vakalevu ena ivoladraudrau oqo na kedra italanoa e levu vei ira oqori meda vuli kina . 
 Vakacava meda vakayagataka na gauna meda railesuva kina na nodra bula o ira oqori ? 
 O raica vakacava na veivakadreti i Jiova , ena vuku ni cava ? 
 Eda vakavinavinakataka na nona kauaitaki ira o Jiova na saga tiko mera cakava na lomana . 
 Eda sega ni tamata uasivi , me vakataki ira ga na turaga kei na marama era cavuti ena iVolatabu . 
 Ia e yaga dina vei keda na kedra itukutuku e volai tu . 
 Nida muria na veivakadreti i Jiova , eda na levea kina na veicala lelevu , da qai vakatotomuria tale ga na nodra ivakaraitaki vinaka o ira era lako ena sala ni yalododonu . 
 Nida cakava oqori , eda sa lagata vata tiko kei na daunisame : “ Sa kalougata ko ira era vakabauta na nona vosa [ “ veivakadreti , ” NW ] , era qarai koya ena lomadra taucoko . 
 Sa vakabauta na nomuni vosa [ “ veivakadreti ” ] na yaloqu ; ia ka’u sa lomana vakalevu . ” ​ ​ — Same 119 : ​ 2 , 167 . 
 [ iVakamacala e ra ] 
 Raica na 1996 Yearbook of Jehovah’s Witnesses , tabana e 160 - ​ 2 . 
 Sa veisau na yaca . 
 O na Sauma Vakacava ? 
 • Na cava eda vulica mai na ka e cakava o Tevita vei Saula ? 
 • Na cava eda vulica mai na kedrau itukutuku o Ananaiasa kei Safaira ? 
 • Na cava eda taleitaka vakalevu kina nikua na italanoa kei Josefa ? 
 [ iYaloyalo ena tabana e 26 ] 
 Na cava e sega ni vakatara kina o Tevita me vakamatei o Saula ? 
 [ iYaloyalo ena tabana e 27 ] 
 Na cava eda vulica ena kedrau itukutuku o Ananaiasa kei Safaira ? 
 [ iYaloyalo ena tabana e 28 ] 
 Na cava e tusaqata rawa kina o Josefa na veitemaki ina itovo vakasisila ? 
 Era Sucu Mera Lewe ni Matanitu Digitaki ni Kalou 
 “ Sa digitaki kemuni ko Jiova na nomuni Kalou mo ni sa nona . ” ​ — VAKARUA 7 : 6 . 
 1 , 2 . 
 Na ka levu cava soti a cakava o Jiova ena vukudra nona tamata , ia na veiwekani cava e tauyavutaka kei ira na Isireli ? 
 ENA 1513 B.S.K . , a tauyavutaka kina o Jiova e dua na veiwekani vou kei ira nona dauveiqaravi e vuravura . 
 A vakamalumalumutaka e dua na matanitu qaqa ena yabaki oya , qai sereki ira na Isireli mai na nodra tu vakabobula . 
 Yaco kina o Jiova me nodra iVakabula me kedra iTaukei tale ga . 
 Ia , ni bera ni vakayacora oya na Kalou , a kaya vei Mosese : “ Mo kaya . . . vei ira na Isireli , Sai au ko Jiova , ia ka’u na kauti kemuni tani mai na nodrai lesilesi - bibi na kai Ijipita , ia ka’u na sereki kemuni mai na nodra veivakabobulataki , ka vakabulai kemuni e na ligaqu sa dodo tu , kei na cudru levu : ia ka’u na kauti kemuni mai mo ni noqu tamata , ia ka’u na nomuni Kalou . ” ​ ​ — Lako Yani 6 : ​ 6 , 7 , ivakamacala e ra ni NW ; 15 : ​ 1 - 7 , 11 . 
 Ni oti toka ga nodra biuti Ijipita na Isireli , sa tekivutaki sara na veiwekani vou oya ena nodra veiyalayalati kei na nodra Kalou o Jiova . 
 E vou na veiwekani oqo , baleta ni na sega tale ni vakayagataka o Jiova e dua ga na vuvale se yavusa , sa na tekivu vakayagataka na matanitu taucoko o Isireli me nona matanitu e vuravura . 
 E vakarautaka o Jiova vei ira nona tamata e dua na lawa me nodra idusidusi ena ka e baleta na nodra bula e veisiga , vakabibi ena ka e vauca na nodra sokalou . 
 E kaya vei ira o Mosese : “ Ko cei na matanitu levu , sa dua na nodra kalou sa tiko voleka vei ira , me vakataki Jiova na noda Kalou e na ka kecega eda sa masuti koya kina ? 
 Ia ko cei na matanitu levu , sa dodonu na kenai lesilesi kei na kena lewa , e tautauvata kei na vunau kecega oqo , ka’u sa tauca vei kemuni edaidai ? ” ​ ​ — Vakarua 4 : ​ 7 , 8 . 
 Sucu ena Matanitu e Digitaki Mera iVakadinadina 
 3 , 4 . 
 Na cava na inaki bibi ni nona vakarautaki o Isireli me dua na matanitu ? 
 Ni oti e vica na drau na yabaki , e qai vakabibitaka tale o Jiova vei ira na Isireli ena gusu i Aisea na parofita na vuna bibi e tauyavutaki ira kina mera dua na matanitu . 
 E kaya o Aisea : “ Oqo sa qai vaka ko Jiova , ko koya ka cakavi iko , Jekope , ka buli iko , Isireli : Kakua ni ko rere ; ni’u a voli iko , au a kacivi iko e na yacamu : ko sa noqu . 
 Ni sai au ko Jiova , na nomu Kalou , na Yalosavasava ni Isireli , na nomui Vakabula . . . . 
 Kauti ira mai na luvequ tagane mai na vanua yawa , kei ira na luvequ yalewa mai nai yalayala kei vuravura ; ko ira yadua era sa vakayacani e na yacaqu ; ia ka’u a cakavi koya me’u vakarokorokotaki kina ; ka’u a buli koya ; io , ka’u a cakavi koya . 
 Sa kaya ko Jiova , Sai kemudou na noqu dauvakadinadina , kei na noqu tamata ka’u sa digitaka : . . . 
 Ko ira na tamata oqo ka’u sa bulia me noqu ; era na tukuna na noqu vinaka sara . ” ​ ​ — Aisea 43 : ​ 1 , 3 , 6 , 7 , 10 , 21 . 
 Nira vakatokai na Isireli ena yaca i Jiova , era na vakadinadinataka vei ira na matanitu kece ga ni o koya na Kalou cecere duadua . 
 A ‘ cakava na matanitu oqo o Jiova me vakarokorokotaki kina . ’ 
 E nodra itavi mera ‘ tukuna na vinaka sara i Jiova , ’ na vakasakiti ni nona veivakabulai , mera vakalagilagia kina na yacana tabu . 
 O koya gona , na matanitu taucoko sara ga e dodonu me ivakadinadina i Jiova . 
 Sala cava e okati kina o Isireli me dua na matanitu yalayala ? 
 Ena ika11 ni senitiuri B.S.K . , e vakaraitaka kina o Tui Solomoni na nona tawasei Isireli o Jiova mai vei ira na vo ni veimatanitu . 
 E kaya o koya ena nona masu vei Jiova : “ Ni kemuni a tawasei ira me ra nomuni , me ra nomuni votavota , maivei ira kecega na veimatanitu e vuravura . ” 
 Ena nona cakava oqo o Jiova , era wili kece kina na lewe ni matanitu mera tamata yalataki vua . 
 A kaya vei ira o Mosese ena dua na gauna yani i liu : “ Oi kemuni sa luve i Jiova na nomuni Kalou : . . . 
 Ni kemuni sa matanitu savasava vei Jiova na nomuni Kalou . ” 
 O koya gona , a sega ni gadrevi vei ira na itabagone e Isireli ena gauna oya mera yalataka nodra bula vei Jiova . 
 Baleta nira qai sucu mai , era sa lewe tu ni matanitu e yalataki vei Jiova . 
 Na itabatamata kece era sucu mai e Isireli era dau vakavulici ena lawa i Jiova qai dodonu mera muria baleta nira vauci kece ena veiyalayalati era cakava taumada nodra qase kei Jiova . ​ ​ — Vakarua 11 : ​ 18 , 19 . 
 Rawa Nira Vakatulewa na Isireli Yadua 
 Na cava mera na dui digitaka na Isireli ? 
 E dina nira sucu na Isireli ena matanitu sa yalayala oti vei Jiova , ia vei ira na Isireli yadua , na nodra qarava na Kalou e vakatau sara ga vei ira . 
 Ni bera nira curu ina Vanua Yalataki , a kaya vei ira o Mosese : “ Au sa cavuti lomalagi kei vuravura edaidai me kila , ni’u sa tauca e matamuni na bula kei na mate , na veivakalougatataki kei na veicudruvi : ia mo ni digitaka mada na bula , mo ni bula kina , koi kemuni kei na nomuni kawa : mo ni lomani Jiova na nomuni Kalou , mo ni vakarorogo ki na nona vosa , mo ni kabiti koya talega : ni sa nomuni vu - ni - bula ko koya , kei koya sa vakabalavutaka na nomuni bula : mo ni tiko kina e na vanua sa bubului kina ko Jiova vei iratou na nomuni qase , vei Eparaama , vei Aisake , vei Jekope , me solia vei iratou . ” 
 O koya gona , mera na qai digia sara ga na Isireli yadua se ra na lomani Jiova , ra vakarorogo ina domona , ra qai kabiti koya . 
 Ni nodra na galala ni vakatulewa , era na dui tauca ga na vua ni nodra vakatulewa . ​ ​ — Vakarua 30 : ​ 16 - ​ 18 . 
 Na cava e yaco nira sa takali na itabatamata era bula donui Josua ? 
 Ke da raica na itabagauna era veiliutaki kina na Dauveilewai , eda na raica votu na itinitini ni ka e yaco nira yalodina se tawayalodina na Isireli . 
 Ni se bera toka ni tekivu na itabagauna oya , era muria na Isireli na ivakaraitaki vinaka i Josua ra qai vakalougatataki kina . 
 “ A ra sa qaravi Jiova ko ira na tamata e na gauna kecega sa bula kina ko Josua , kei na nodra gauna kecega na qase era sa bula tiko ni sa mate ko Josua , era sa raica oti na cakacaka levu kecega sa kitaka ko Jiova e na vukudra na Isireli . ” 
 Ia oti toka e vica na yabaki mai na mate i Josua , “ sa tubu cake e dua tani nai tabatamata emuri , era sa sega ni kilai Jiova , se na cakacaka ka kitaka ko koya e na vukudra na Isireli . 
 A ra sa kitaka na ka ca e na mata i Jiova ko ira na Isireli . ” 
 Kena irairai ni itabatamata vou era cadra mai oqo era sega ni vakamareqeta na nodra itutu talei mera lewe ni umatamata era yalataki vei Jiova , na Kalou a cakava na cakacaka veivakurabuitaki lelevu ena vukudra . ​ ​ — Same 78 : ​ 3 - 7 , 10 , 11 . 
 Ka Mera Cakava Mera Dina Kina ena Nodra Yalayala 
 8 , 9 . ( a ) Na ituvatuva cava e rawa kina vei ira na Isireli mera vakaraitaka vei Jiova na dina ni nodra yalayala ? 
 ( b ) Na vinaka cava era vakila o ira era saga mera vakacaboisoro mai vu ni lomadra ? 
 E vakarautaka o Jiova e so na sala vei ira nona tamata mera vakaraitaka kina na dina ni nodra yalayala vua . 
 Me kena ivakaraitaki , e okati ena nona Lawa na ituvatuva ni kena cabori na isoro se imadrali , e so vei ira oqori e lavaki , e so tale ena qai vakatau sara ga vua na tamata yadua . 
 Na isoro vaka oya e wili kina na isoro kama , na imadrali laukana , kei na imadrali ni veivinakati ​ ​ — oqo era isolisoli era cabo vei Jiova me kerei kina na nona veivakadonui , mera idole tale ga ni vakavinavinaka . ​ ​ — Vunau ni Soro 7 : ​ 11 - ​ 13 . 
 Na imadrali cabori vaka oya era vakamarautaki Jiova ni o koya e cabora e cakava mai vu ni lomana . 
 A kainaki me baleta na isoro kama kei na imadrali laukana nira “ ka boi vinaka vei Jiova . ” 
 Ena imadrali ni veivinakati , e cabo vei Jiova na dra kei na uro ni manumanu , ra qai wasea vata e so na tiki ni manumanu e cabori o koya e nona na isoro kei ira na bete . 
 Na ka e caka oqo e vaka sara ga na nodrau dabe e rua me rau kanavata , qai dusia ni vinaka na nona veiwekani kei Jiova o koya e vakacaboisoro . 
 E vakaraitaka na Lawa : “ Kevaka dou sa vakacabora eso nai madrali ni veivinakati vei Jiova , dou vakacabora mo dou vinakati kina . ” 
 E dina nira tamata yalayala kece i Jiova o ira era sucu mai mera Isireli , ia era vakalougatataki ga ra qai “ vinakati ” o ira era saga me vakaibalebale na nodra yalayala ena nodra dau vakacaboisoro mai vu ni lomadra . ​ ​ — Malakai 3 : ​ 10 . 
 E vakaraitaka vakacava o Jiova nona cudru ena gauna i Aisea , vaka kina ena gauna i Malakai ? 
 Ia vakalevu ga mera tawayalodina vei Jiova na lewe ni nona matanitu . 
 E kaya vei ira o Jiova ena gusu i Aisea na parofita : “ Ko sa sega ni kauta mai vei au na sipi me nomui soro kama ; ko sa sega talega ni vakarokorokotaki au e na nomuni madrali . 
 Au a sega ni lavaka vei iko mo ia na vakacaboi soro . ” 
 Kena ikuri e sega sara ga ni taleitaka o Jiova na imadrali e cabori vua ena voraki , kei na yalo vuturi . 
 Me kena ivakaraitaki , oti e tolunadrau na yabaki mai na gauna i Aisea , donui Malakai na parofita , era dau cabora na manumanu tauvimate na Isireli . 
 Mani kaya vei ira o Malakai : “ Au sa sega sara ni vinakati kemudou , sa kaya ko Jiova ni lewe vuqa , ia ka’u na sega talega ni vakadonuya mai na ligamudou e dua nai madrali . . . . dou a kauta mai na ka e dresulaki , kei na lokiloki , kei na tauvi mate ; io , na ka oqo dou a kauta mai mei madrali : me’u vakadonuya li na ka oqo mai na ligamudou ? 
 sa kaya ko Jiova . ” ​ ​ — Malakai 1 : ​ 10 , 13 ; Emosi 5 : 22 . 
 Sega ni Wiliki Tale o Isireli me Matanitu e Yalataki vei Jiova 
 Na veisureti cava a caka taumada vei ira na Isireli ? 
 Ni sa mai yalataki vei Jiova o Isireli , a kaya vei ira : “ Kevaka dou na vakarorogo vakaidina ki na domoqu , ka vakabauta na noqu vosa ni yalayala , dou na qai noqui yau talei , kai yau lailai na matanitu kecega ; ni sa noqu ko vuravura taucoko : ia dou na matanitu bete vei au , kei na vanua tabu . ” 
 O koya na Mesaia yalataki ena basika ena kedra maliwa me sureti ira taumada mera lewena na Matanitu vakalomalagi ni Kalou . 
 Ia era a sega ni dina ina nodra yalayala e dua na iwase levu ni matanitu o Isireli . 
 Era cakitaka na Mesaia , ra tini vakamatei koya . ​ ​ — Cakacaka 7 : ​ 51 - ​ 53 . 
 Na vosa cava soti i Jisu e dusia ni o Jiova e sa sega ni qai wiliki Isireli tale me nona matanitu ? 
 A kaya o Jisu vei ira na iliuliu ni lotu vakajiu ni vo e vica na siga me mate : “ Dou sa sega beka ni wilika na i Vola Tabu ? 
 ‘ Na vatu sara ga era sa cata na matai , sa qai yaco me kena i vakadei e na tutu ni vale . 
 Oqo sa cakacaka ga ni Turaga , ka sa veivakurabuitaki e matada . ’ 
 O koya gona au sa kaya kina vei kemudou ni na kau tani mai vei kemudou na matanitu ni Kalou , ka me soli ki na dua na matanitu e vuataka mai na vuana . ” 
 Sa qai cavuta o Jisu na vosa oqo me vakaraitaka kina ni o Jiova e sa sega ni qai wiliki Isireli tale me nona matanitu : “ Isa ! 
 Jerusalemi , Isa ! 
 Jerusalemi , ko iko sa vakamatei ira na parofita , ka vakaviriki ira sa talai yani vei iko , au a nanuma vakavica me’u vakasoqoni ira vata na nomu gone , me vaka na toa yalewa sa vakasoqoni ira na luvena e ruku ni tabana , ia dou a sega ni vinakata ! 
 Raica , sa qai biu vei kemudou na nomudou vale me lala didi . ” ​ ​ — Maciu 23 : ​ 37 , 38 . 
 Veiyalayalati kei na Dua na Matanitu Vou 
 Na parofisai cava e cavuta o Jiova donuya na gauna i Jeremaia ? 
 Donuya na gauna i Jeremaia na parofita , e dua na itukutuku vou e cavuta o Jiova me baleti ira nona tamata . 
 Eda wilika : “ Raica , sa kaya ko Jiova ena yaco na gauna , ka’u na cakava kina kei na mataqali ni Isireli kei na mataqali ni Juta e dua na veiyalayalati vou : ena sega ni vaka na veiyalayalati ka’u a cakava kei ira na nodra qase e na siga ka’u a taura kina na ligadra me’u tuberi ira mai na vanua ko Ijipita ; ni ra sa vakacataka na noqu veiyalayalati ko ya , ia koi au ka’u sa watidra ga , sa kaya ko Jiova : ia sa vakaoqo na veiyalayalati ka’u na cakava kei ira na mataqali ni Isireli ; Ni sa oti na gauna ko ya , sa kaya ko Jiova , ka’u na tugana na noqu vunau ki na lomadra , ka’u na vola talega ki na yalodra : ia ka’u na yaco me’u nodra Kalou , ka ra na yaco ko ira me ra noqu tamata . ” ​ ​ — Jeremaia 31 : ​ 31 - ​ 33 . 
 Ninaica , ena yavu cava tale ga e cadra mai kina na matanitu vou sa yalataki vei Jiova ? 
 Vakamacalataka na matanitu vou oya . 
 A virikotori na yavu ni veiyalayalati vou oqo ena gauna a mate kina o Jisu qai lai cabora e muri na yaga ni nona dra vakadavei vua na Tamana ena yabaki 33 S.K . 
 Sa mai vakabau na veiyalayalati vou ena gauna e sovaraki kina na yalo tabu ena Penitiko 33 S.K . qai cadra kina na matanitu vou “ na Isireli ni Kalou . ” 
 A volavola vei ira na lotu Vakarisito lumuti o Pita qai kaya : “ Koi kemudou nai tabatamata digitaki , a matabete vakaturaga , a matanitu yalosavasava , a tamata sa taukena na Kalou , mo dou vakaraitaka kina na nona vinaka sara o koya ka kacivi kemudou mai na butobuto ki nona rarama e veivakurabuitaki : oi kemudou ka sega ni tamata taukeni eliu , ia dou sa qai tamata ni Kalou . ” 
 Sa mai mudu ena 33 S.K . na veiwekani lavotaki ena kena maliwa o Jiova kei ira na Isireli vakayago . 
 Sa gole na veivakadonui i Jiova vei ira na Isireli vakayalo , na ivavakoso Vakarisito , ‘ e dua na matanitu e vuataka mai na vua ’ ni Matanitu vakamesaia . ​ ​ — Maciu 21 : 43 , VV . 
 Yalayala ni Tamata Yadua 
 Na cava e vauci ena papitaiso a veiuqeti kina o Pita ena Penitiko 33 S.K . ? 
 Oti na Penitiko 33 S.K . , sa vinakati vei ira na Jiu kei ira na kai matanitu tani kece ga mera dui yalataki ira vua na Kalou ra qai papitaiso “ e na yaca ni Tamamudou , kei na Luvena , kei na Yalo Tabu . ” 
 * Ena Penitiko , a kaya o Pita vei ira na Jiu kei ira na tavuki ina lotu Vakajiu era vakarorogo tu : “ Dou veivutuni , ka papitaisotaki , koi kemudou yadua , e na yaca i Jisu Karisito , me bokoci kina na nomudoui valavala ca , ka dou na rawata na Yalo Tabu mei solisoli . ” 
 Ena nodra papitaiso , era vakaraitaka kina na Jiu kei ira na tavuki oya nira sega wale ga ni yalataka nodra bula vei Jiova , ia era sa ciqomi Jisu tale ga me yavu e vosota rawa kina o Jiova na nodra ivalavala ca . 
 E vinakati tale ga mera ciqoma ni o Jisu na Bete Levu i Jiova qai nodra iLiuliu , e Ulu ni ivavakoso Vakarisito . ​ ​ — Kolosa 1 : ​ 13 , 14 , 18 . 
 Donuya na gauna i Paula , era mai lewe vakacava ni Isireli vakayalo o ira na Jiu kei na kai matanitu tani yalomalumalumu ? 
 Vica tale na yabaki e muri , sa qai kaya o Paula : “ Ka’u sa tukuna mada e liu vei ira mai Tamasiko , kei Jerusalemi , kei na yasayasa kece vaka - Jutia , vei ira talega na veimatanitu tani , me ra veivutuni ka saumaki mai kivua na Kalou , ka kitaka nai valavala e kilikili kei na veivutuni . ” 
 Ni sa tuberi ira oti na Jiu kei ira na kai matanitu tani o Paula mera ciqoma ni o Jisu ga na Karisito , na Mesaia , sa qai vukei ira mera yalataki ira vei Jiova ra qai papitaiso . 
 Era mai lewe ni Isireli vakayalo o ira na tisaipeli vou vaka oya ena nodra vakamalumalumutaki ira vua na Kalou . 
 Na cakacaka ni veidregati cava e sa voleka ni vakacavari , ia na cakacaka cava tale e vakayacori tiko ena gauna oqo ? 
 Sa voleka edaidai na iotioti ni cakacaka mera dregati kina vakadua o ira na vo ni Isireli vakayalo . 
 Ni sa na vakacavari oqori , sa ratou na qai vakaroti “ na agilose e le va ” eratou vesuka tu na cagi ni veivakarusai ni “ veivakararawataki levu ” me ratou sereka mai na cagi . 
 Ia ena gauna oqo , sa toso tiko na nodra kumuni vata mai “ nai soqosoqo levu , ” e nodra inuinui na bula tawamudu e vuravura . 
 E nodra dui vakatulewa sara ga na ‘ so tani tale na sipi ’ mera vakabauta “ na dra ni Lami ” ra qai papitaiso me ivakadei ni nodra yalayala vei Jiova . 
 E wili tiko ena kedra maliwa e levu na itabagone era susugi ena vuvale lotu Vakarisito . 
 Ke o iko e dua vei ira , e sega ni vakatitiqataki ni o na taleitaka sara ga mo wilika na ulutaga e tarava . 
 [ iVakamacala e ra ] 
 Raica Na Vale ni Vakatawa , 15 Me , 2003 , tabana e 30 - 1 . 
 Railesuvi 
 • Na cava a sega ni gadrevi kina vei ira na gone e Isireli mera yalayala vei Jiova ? 
 • Era na vakaraitaka vakacava na Isireli nira dina tiko ina nodra yalayala ? 
 • Na cava e sa sega ni qai wiliki Isireli tale kina o Jiova me nona matanitu , a qai vakaisosomitaka vakacava ? 
 • Mai na Penitiko 33 S.K . lako mai , na cava e gadrevi mera cakava o ira na Jiu vaka kina o ira na kai matanitu tani mera na wili kina mera Isireli vakayalo ? 
 [ iYaloyalo ena tabana e 21 ] 
 Nira sucu mai na gone e Isireli , era sa lewe rawa tu ni matanitu digitaki ni Kalou 
 [ iYaloyalo ena tabana e 23 ] 
 Na Isireli yadua me digitaka sara ga vakataki koya me qarava na Kalou 
 [ iYaloyalo ena tabana e 23 ] 
 Sa rawa nira vakaraitaka na Isireli nira lomani Jiova ena isoro era kauta yani me lai cabo 
 [ iYaloyalo ena tabana e 25 ] 
 Oti na Penitiko 33 S.K . , e vinakati vei ira na imuri i Karisito mera na dui yalataki ira vua na Kalou ra qai vakadeitaka oqori ena nodra papitaiso 
 Ra iTabagone , Digitaka Moni Qaravi Jiova 
 “ Mo ni digitaki koya edaidai kemuni na qarava . ” ​ — JOSUA 24 : 15 . 
 1 , 2 . 
 Na ivalavala ni veipapitaisotaki cava era cakava cala tiko na lotu ni Veivanua Vakarisito ? 
 “ MERA qai lotu Vakarisito ga na [ gone ] ke ra sa yalomatuataka se o cei o Karisito . ” 
 Oqo na vosa i Tertullian , e dua na dau volavola a bula ena icavacava ni ikarua ni senitiuri S.K . 
 Na turaga oqo a sega ni duavata kei na nodra papitaisotaki na gone dramidrami , me vaka sa kena ivalavala voli ena lotu Vakarisito vukitani donuya nona gauna . 
 A sega ni duavata kei Tertullian kei na iVolatabu na Qasenilotu o Augustine ena nona kaya ni papitaiso e sava laivi na ivalavala ca taumada , ni o ira tale ga na gonedramidrami era mate ra qai sega ni papitaiso era na kama tawamudu . 
 Na vakabauta oya e vakabulabulataka sara na ivalavala mera dau papitaisotaki totolo na gonedramidrami . 
 Levu na lotu lelevu ena Veivanua Vakarisito era se dau papitaisotaki ira tiko ga na gonedramidrami . 
 Kena ikuri , sa dau kena ivalavala tu mai ena veitabagauna sa oti mera papitaisotaki na “ matatamata lotu butobuto ” era vakamalumalumutaki ena ivalu . 
 Na veipapitaisotaki vaka oqo era dau cakava na iliuliu vakamatanitu kei ira na iliuliu vakalotu ni veimatanitu era kaya voli nira lotu Vakarisito . 
 Ia e sega ni vakaivolatabu na nodra dau papitaisotaki na gonedramidrami kei na nodra vakasaurarataki na uabula mera papitaiso . 
 O Koya e Yalayala Nikua ena Cakacakataka 
 3 , 4 . 
 E rawa vakacava vei ira na gone erau sa yalayala na nodra itubutubu mera yalataki ira ga vakataki ira ? 
 E kaya na iVolatabu ni Kalou e wiliki ira na gonelalai mera isolisoli savasava kevaka mada ga e dua vei rau na itubutubu e lotu Vakarisito yalodina . 
 Sa kena ibalebale beka oqo nira okati na gone oqori mera tamata yalayala i Jiova ? 
 Sega . 
 Ia o ira na gone era susugi vei ira na itubutubu era yalayala vei Jiova era tuberi ena ivakavuvuli e rawa ni uqeti ira mai muri mera yalayala vakataki ira vei Jiova . 
 E vola na tui vuku o Solomoni : “ Na luvequ , mo vakabauta nai vakaro i tamamu , ka kakua ni biuta na vunau i tinamu : . . . 
 Ni ko sa lako voli , ena tuberi iko ; ni ko sa moce koto , ena maroroi iko ; ia ni ko sa yadra cake , ena veivosaki kei iko . 
 Ni sa cina nai vakaro , ka rarama talega na vunau ; ka sa kena sala ni bula nai vakavuvuli ni vunau . ” ​ ​ — Vosa Vakaibalebale 6 : ​ 20 - ​ 23 . 
 E rawa ni itataqomaki vei ira na gone na nodra veituberi na itubutubu lotu Vakarisito , vakavo ga ke ra tu vakarau ni vakarorogo kina . 
 A kaya tale ga o Solomoni : “ A gone vuku sa vu ni reki vei tamana : Ia na gone lialia sa vu ni rarawa vei tinana . ” 
 “ Mo vakarorogo , na luvequ , mo vuku , ka tubera na lomamu e na sala . ” 
 Io , ena yaga wale ga vei kemuni na itabagone na veituberi mai vale ke oni tu vakarau mo ni ciqoma na ivakasala , veivunauci kei na veivakadodonutaki . 
 Oni sega ni sucu ga mai oni sa yalomatua sara , ia e rawa ni oni “ vuku ” ke oni tu vakarau ni muria mai vu ni lomamuni na “ sala ni bula . ” 
 Na Cava na ‘ Vakavulici ena iVakarau ni Vakasama ’ ? 
 Na cava e vakasalataki ira kina na gone kei na tama o Paula ? 
 E vola na yapositolo o Paula : “ Oi kemudou na gone , dou talairawarawa vei ira na nomudou qase e na ka sa vinaka vua na Turaga : ni sa dodonu oqo . 
 Mo vakarokoroko vei rau na tamamu kei na tinamu ; ( oqo na vunau taumada sa dua kina na vosa ni yalayala ) ; mo vinaka kina , mo bula vakadede talega e vuravura . 
 Oi kemudou talega na qase , dou kakua ni vakacudrui ira na nomudou gone : ia dou vakavulici ira e na vunau kei nai vakavuvuli [ “ ivakarau ni vakasama ” , NW ] ni Turaga . ” ​ ​ — Efeso 6 : ​ 1 - 4 . 
 6 , 7 . 
 Na cava e vauci ena nodra tuberi na gone ena ivakarau ni vakasama i Jiova , ia na cava e sega ni kilikili kina mera beitaki na itubutubu nira veivakamuai cala ? 
 E kilikili beka mera beitaki e so na itubutubu lotu Vakarisito nira vakamua cala na luvedra ena gauna era tuberi ira kina ena ‘ ivakavuvuli kei na ivakarau ni vakasama i Jiova ’ ? 
 Sega . 
 E sega ni dua na vuna vinaka mera vakalewai kina na itubutubu nira vakavulica na luvedra ena ka era nanuma ni dodonu qai kilikili . 
 Sega mada ga ni dua e dau vakalewai ira na itubutubu era vakabauta ni sega ni bula na Kalou ena gauna era vakavulica kina na luvedra mera vakabauta tale ga oya . 
 Dau nodra rai tudei na lotu Katolika ni nodra itavi bibi mera tubera na luvedra ena nodra vakabauta , qai tu tu yadua sara mera vakalewai ena tikina oqori . 
 O koya gona , e sega ni kilikili mera vakalewai na iVakadinadina i Jiova nira vakamua cala tiko nodra vakasama na luvedra ena gauna era tuberi ira kina mera vakabauta na rai i Jiova ena veika e dina qai dodonu . 
 E kaya na Theological Dictionary of the New Testament , ni ibalebale ni vosa vakirisi taumada e vakadewataki me ‘ vakavulici ena ivakarau ni vakasama ’ ena Efeso 6 : 4 e dusia e dua na sasaga e “ gadrevi kina me vakadodonutaki na vakasama , me vakadodonutaki kina na ka e cala , me vakavinakataka na ituvaki ni nona rai vakayalo e dua . ” 
 Vakacava ke vorata na veituberi mai vale e dua na itabagone baleta beka ni leqataki ira nona icaba , me kua ni raici kina vakatani vei ira ? 
 O cei me beitaki ni via veivakamuai cala , o rau na itubutubu se o ira na icaba i gone ? 
 Ke laurai nira togoraki gone na nona ilala me tauri wainimate gaga , me gunu , se me veidauci , ena kilikili beka me rau vakalewai na itubutubu baleta ni rau saga me rau vakamua donu na rai i luvedrau , rau qai vukei koya me liaca na sala rerevaki sa mua tiko kina ? 
 Na cava e vauci ena kena ‘ vakadinadinataki ’ vei Timoci me “ vakabauta ” ? 
 E vola na yapositolo o Paula vua na cauravou o Timoci : “ Mo tu dei e na ka ko a vakatavulici kina , a ka sa vakadinadinataki vei iko , ni ko sa kila se ko cei sa vakatavulici iko ; ni ko sa kila nai Vola tabu , ni ko a gone , oqori sa vakavukui iko rawa mo bula ni ko sa vakabauti Karisito Jisu . ” 
 Ni se gone ga o Timoci , rau sa tuberi koya vinaka mai na iVolatabu na tinana kei buna me vakabauta dei na Kalou . 
 E muri ni rau sa tavuki me rau lotu Vakarisito , erau sega ni vakasaurarataki Timoci me muria tale ga na vakabauta oqo , ia erau ‘ vakadinadinataka ’ ga vua ena so na yavu vinaka vakaivolatabu na vu ni nodrau vakabauta . 
 Sureti Iko o Jiova Mo Digidigi 
 ( a ) Na cava e cakava o Jiova me vakaraitaka kina ni okati ira na tamata kei na agilosi mera ka qoroi ? 
 Ena vuku ni cava ? 
 ( b ) A vakayagataka vakacava nona galala ni vakatulewa na Luve duabau ga ni Kalou a vakatuburi ? 
 O Jiova e rawa ni bulia na tamata kei na agilosi me tautauvata kei na matakau livaliva e sega ni lewa rawa vakataki koya na ka , ra qai porokaramutaki mera cakava tu ga na lomana . 
 Ia e sega ni cakava oya , e okati ira ga mera ka qoroi ena nona solia vei ira na galala ni vakatulewa . 
 Nona gagadre na Kalou mera vakarorogo vua o ira e lomadra dina kina . 
 E rekitaka ni raica nira qaravi koya na qase kei na gone baleta nira lomani koya . 
 Na ivakaraitaki uasivi duadua ni dua e vakamalumalumu vua na Kalou mai vu ni lomana na Luvena duabau e vakatuburi , qai kaya o Jiova me baleti koya : “ O koya oqo na noqu Gone ni toko , au sa dauvinakata vakalevu . ” 
 E kaya na Ulumatua vei Tamana : “ Au sa reki me’u kitaka na ka ko ni sa vinakata , noqu Kalou : Io , na nomuni vunau sa tu e na vu ni yaloqu . ” ​ ​ — Same 40 : 8 ; Iperiu 10 : ​ 9 , 10 . 
 Na yavu cava ena vakadonui wale ga kina na noda veiqaravi vei Jiova ? 
 E loma i Jiova vei ira na qaravi koya ena ruku ni veiliutaki i Luvena mera vakaraitaka na yalo vata ga ni vakamalumalumu ina nona lewa . 
 A lagata na sere vakaparofisai oqo na daunisame : “ O ira na nomuni tamata era na via vakacabori ira mei madrali e nai ukuuku ni yalosavasava e na siga ni nomuni kaukauwa ; era na lewe vuqa na nomuni cauravou ka lailai na mata ni tegu mai na kete ni mataka . ” 
 O ira kece era lewena na isoqosoqo i Jiova , na kena mai lomalagi vaka kina na kena e vuravura , era vakamalumalumu ina nona lewa baleta nira lomani koya . 
 Na digidigi cava sa tu e matadra na itabagone era susugi ena vuvale lotu Vakarisito ? 
 O koya gona ra itabagone , ena vinaka mo ni kila nira na sega vakadua ni vakasaurarataki kemuni na nomuni itubutubu se o ira na qase ni ivavakoso mo ni papitaiso . 
 E dodonu me vu sara ga mai vei kemuni na nomuni via qaravi Jiova . 
 A kaya o Josua vei ira na Isireli : “ Qaravi koya [ Jiova ] e na yalododonu ka vakaidina . . . mo ni digitaki koya edaidai kemuni na qarava . ” 
 E dodonu tale ga mo ni digitaka edaidai se oni na via yalataki kemuni vei Jiova , mo ni qai soli kemuni mo ni vakayacora na lomana . 
 Kua ni Drovaka Nomu iTavi 
 ( a ) Sa dina ni nodra itavi na itubutubu mera vakavulica na luvedra , ia na cava era na sega ni cakava tiko ga ena vukudra ? 
 ( b ) Ni naica e kilikili me nanumi kina ni sa rawa ni colata vakataki koya na gone na nona itavi ena mata i Jiova ? 
 Ena yaco na gauna me sa na sega ni vakatautaki na nodra bula na gone ena nodrau veiqaravi yalodina na nodra itubutubu . 
 E vola na tisaipeli o Jemesa : “ O koya yadua sa kila na ka e dodonu me vakayacora ka qai sega ni cakava , sa okati koya me nona i valavala ca . ” 
 Ena sega ni rawa vei ira na gone mera vakatautaka tu ga vei ira na nodra itubutubu na nodra sokalou . 
 O sa mai vulica beka na veika e baleti Jiova kei na nona inaki ? 
 O sa yacova na yabaki ni bula mo yalomatuataka kina na ka o sa vulica , o qai vakila ni drau sa tekivu veivolekati kei na Kalou ? 
 Ke vaka kina , sa na rairai veiganiti ga me nanumi ni na raica o Jiova ni o sa rawa ni vakatulewataka vakataki iko na nomu qaravi koya , se vakacava ? 
 Na taro cava ena kilikili mera tarogi ira kina na itabagone era se bera ni papitaiso ? 
 O iko beka e dua na itabagone o se bera ni papitaiso , erau susugi iko ena dina nomu itubutubu , o sa dau tiko ena veisoqoni vakarisito , bau vakataivi tale ga ena vunautaki ni itukutuku vinaka baleta na Matanitu ni Kalou ? 
 Ke vaka kina , yalovinaka tarogi iko mada : ‘ Na cava beka au cakava tiko kina oqo ? 
 Au lakova na soqoni kei na cakacaka vakavunau baleta beka ni rau namaka oqori o Ta kei Na , seu cakava oqo baleta niu via vakamarautaki Jiova ? ’ 
 O sa bau saga mo vakadeitaka vakataki iko ga se cava “ na loma ni Kalou , sa yaga , ka vinaka , ka dodonu sara ” ? ​ ​ — Roma 12 : 2 . 
 Na Cava O Yaraka Balavu Tiko Kina na Nomu Papitaiso ? 
 Na ivakaraitaki vakaivolatabu cava e dusia ni sega ni kilikili me yaraki balavu na papitaiso ? 
 “ [ N ] a cava sa tarovi au me’u kua ni papitaisotaki ? ” 
 Oqori na taro i koya na kai Iciopea vei Filipi . 
 A se qai vulica wale ga sara ga ni o Jisu na Mesaia . 
 Ia sa veirauti toka na ka e kila mai na iVolatabu na kai Iciopea oya me liaca kina ni sega ni dodonu me lokuyarataka tale me vakaraitaka e matanalevu ni tekivu mai na gauna oya , e sa na qaravi Jiova ena nona lewena na ivavakoso vakarisito . 
 Nona cakava oqo e vakavureki dina vua . 
 Oqori tale ga na ka e yacovi Litia e dua na marama e dolavi na lomana qai “ vakabauta kina na veika sa tukuna ko Paula . ” 
 Oti a “ papitaisotaki ” sara kei ira nona lewenivale . 
 A vakarorogo tale ga vei Paula kei Sailasa na ivakatawa ni valeniveivesu mai Filipai ni rau “ vunautaka vua na vosa ni Kalou , ” oti “ sa papitaisotaki sara ko koya kei ira kece na nona lewe ni vale . ” 
 O koya gona , na cava o yaraka balavu tiko kina nomu papitaiso ke o sa bau kila toka e so na ivakavuvuli bibi baleti Jiova kei na nona inaki , sa tiko e yalomu na gagadre mo cakava na lomana , e vinaka na kemu irogorogo ena ivavakoso , o sa dau tikora e veigauna na veisoqoni , qai vunautaka wasoma na itukutuku vinaka ni Matanitu Kalou ? ​ ​ — Maciu 28 : ​ 19 , 20 . 
 15 , 16 . ( a ) Na rai cala cava e rawa ni tarovi ira e so na itabagone mera kua kina ni papitaiso ? 
 ( b ) E itataqomaki vakacava vei ira na itabagone na nodra yalayala kei na papitaiso ? 
 De vu ni nomu ririkotaka na ikalawa bibi oqo na nomu nanuma ni o na tarogi kina ke o mani sikalutu ena itovo ca . 
 Ke vaka oqori nomu nanuma , tei vakasamataka mada oqo : O na sega beka ni via saga nomu laiseni ni draiva baleta ga ni o sa ririkotaka rawa tu oqo de dua na siga o na coqa ? 
 Sega ! 
 Mo kua tale ga ni lomalomaruataka nomu papitaiso ke o sa yacova na kena ivakatagedegede . 
 O na vakila ga ni vaka e dua na igu levu e soli vei iko mo vorata kina na ca ke o yalataka nomu bula vei Jiova o qai vakadonuya mo cakava na lomana . 
 Yalovinaka ra itabagone , me kua ni tiko ena nomuni vakasama ni oni na sega ni tarogi ke oni se bera ni papitaiso . 
 O koya sa yacova na yabaki sa rawa ni yalomatuataka vakataki koya na ka ena saumitaro dina ga vei Jiova , se mani papitaiso se sega . ​ ​ — Roma 14 : ​ 11 , 12 . 
 Era nanuma e levu na iVakadinadina mai na veiyasa i vuravura ni vukei ira dina na nodra sa lewa nira se gone mera papitaiso . 
 E dua oqo e yabaki 23 e vakaitikotiko ena Ra kei Urope . 
 E kaya ni vukei koya me kua ni kuitaki ena “ gagadre ca vakacauravou ” na nona papitaiso ni se qai yabaki 13 . 
 Ni se gone ga , sa nona lalawa me na cakacaka vakaitalatala vakatabakidua . 
 Nikua sa veiqaravi voli ena marau ena dua na valenivolavola ni tabana ni iVakadinadina i Jiova . 
 Na veivakalougatataki levu sa tu mai liu baleti ira na itabagone kece e nodra digidigi mera qaravi Jiova , wili kina o iko . 
 Ena basoga ni noda bula cava ena gadrevi kina meda dikevi keda vata kei na ‘ loma i Jiova ’ ? 
 Na yalayala kei na papitaiso e vaka tiko na ivakatakilakila e dusia ni sa tekivu na bula e vakaliuci kina na loma i Jiova ena basoga ni noda bula kece . 
 Ena gadrevi meda ‘ volia na gauna ’ meda vakayacora kina na inaki ni noda yalayala . 
 Eda cakava vakacava oqori ? 
 Noda vakayagataka na gauna eda dau vakasabusabutaka tu e liu meda vulica kina vagumatua na iVolatabu , tikora e veigauna na soqoni , qai vakaitavi ena kena levu duadua eda rawata ena vunautaki ni ‘ itukutuku vinaka ni Matanitu ni Kalou . ’ 
 Noda yalayala vei Jiova kei na noda gagadre meda cakava na lomana ena vakilai dina na kena yaga ena veibasoga ni noda bula kece , okati kina na gauna eda dau goleva kina e so na ka ni veivakamarautaki , ena ka eda kania kei na ka eda gunuva , kei na ivakatagi eda dau taleitaka . 
 Vakaevei mo ni digitaka ga na ka ni veivakamarautaki oni na rekitaka ena veigauna tawamudu sa tu mai liu . 
 Vica vata na udolu na iVakadinadina itabagone mamarau era na kaya vei iko ni levu sara na ka ni marau yaga oni rawa ni lasava , ia ena gauna vata oqori oni sega ni cakava na ka e veisaqasaqa kei na ‘ loma i Jiova . ’ ​ ​ — Efeso 5 : ​ 17 - 19 . 
 ‘ Keitou na Lako Vata kei Kemudou ’ 
 Na cava mera vaqaqa na itabagone ? 
 Me tekivu mai na 1513 B.S.K . me yacova na Penitiko 33 S.K . , era tu e vuravura na ilawalawa tamata e digitaka o Jiova mera qaravi koya mera nona ivakadinadina tale ga . 
 Kena ibalebale , ena gauna ga e sucu kina e dua na gone e Isireli , sa lewena sara na ilawalawa oya . 
 Ia me tekivu mai na Penitiko , sa digitaka o Jiova e dua na “ matanitu ” vou e vuravura e vakatokai me Isireli vakayalo , era umatamata me “ tiko vei ira na yacana . ” 
 E tukuna na yapositolo o Paula ni sa vakasavasavataki ira o Karisito mera “ nona tamata talei , ka lomakatakata e na cakacaka vinaka . ” 
 Ra itabagone , mo ni vaqaqa se ra tiko evei na tamata oqo . 
 Ni vaqaqa se o cei nikua era okati mera ‘ matanitu yalododonu e taura tiko na dina , ’ era bulataka tiko na ivakavuvuli vakaivolatabu , era iVakadinadina yalodina i Jiova , ra qai kacivaka tiko na nona Matanitu me inuinui duadua ga ni kawatamata . 
 Ni dikevi ira tale ga na lotu ni Veivanua Vakarisito kei na veilotu tale e so , mo ni qai veidutaitaka kei na veika e kaya na iVolatabu me baleti ira na tamata dina ni Kalou . 
 Na cava era sa vakadeitaka e vica na milioni mai na veiyasa i vuravura ? 
 Era le vica na milioni ena veiyasa i vuravura , okati kina e levu na itabagone era sa vakadeitaka nira lewe ni ‘ matanitu yalododonu ’ o ira na kena vo ni lumuti era iVakadinadina i Jiova . 
 Era tukuna vei ira na Isireli vakayalo oqori : “ Keitou na lako vata kei kemudou : ni keitou sa rogoca sa tiko vata kei kemudou na Kalou . ” 
 Keimami nuitaka , keimami masulaka tale ga mo ni vakatulewataka na itabagone mo ni maliwai ira na tamata ni Kalou me rawa kina ni oni ‘ digitaka na bula , ’ oya na bula tawamudu ena vuravura vou i Jiova . ​ ​ — Vakarua 30 : ​ 15 - ​ 20 ; 2 Pita 3 : ​ 11 - ​ 13 . 
 Railesuvi 
 • Na cava e kena ibalebale na vakavulici ena ivakarau ni vakasama ? 
 • Na veiqaravi vakacava e vakadonuya o Jiova ? 
 • Na digidigi cava sa tu e matadra na gone era susugi ena vuvale lotu Vakarisito ? 
 • Na cava me kua ni yaraki balavu kina na papitaiso ? 
 iYaloyalo ena tabana e 26 ] 
 O na vakarorogo vei cei ? 
 [ iYaloyalo ena tabana e 28 ] 
 Ena taqomaki iko vakacava na yalayala kei na papitaiso ? 
 [ iYaloyalo ena tabana e 29 ] 
 Na cava e tarovi iko tiko mo kua ni papitaiso ? 
 ‘ Kua ni Dau Vosakudrukudru ’ 
 “ Mo ni kakua ni cakava e dua na ka e na vosa kudrukudru se e na veileti . ” ​ — FILIPAI 2 : ​ 14 , VV . 
 1 , 2 . 
 Na cava a tataunaka o Paula vei ira na lotu Vakarisito mai Filipai kei Korinica , ena vuku ni cava ? 
 ENA ivola i Paula vei ira na lewe ni ivavakoso lotu Vakarisito mai Filipai ena imatai ni senitiuri , a tauca vei ira e levu sara na vosa ni veivakacaucautaki . 
 E vakacaucautaki ira na nona itokani vakayalo ena koro oya ena nodra lomasavu , e vakaraitaka tale ga na nona dau marautaka na ka vinaka era cakava . 
 Ia , e qai tataunaka vei ira o Paula mera “ kakua ni cakava e dua na ka e na vosa kudrukudru . ” 
 Na cava e vaka kina oya na nona itatau ? 
 E kila o Paula na ka e rawa ni yaco ena vuku ni vosakudrukudru . 
 Ena vica na yabaki yani i muri , a tataunaka mada vei ira mai Korinica mera qarauna na vosakudrukudru ni rawa ni veivakaleqai . 
 E vakaraitaka vei ira o Paula nira a vakacudrui Jiova sara vakalevu na Isireli nira se lako voli ena vanualiwa . 
 Era vakacudrui koya vakacava ? 
 Ena nodra galeleta na veika ca , nodra qaravi matakau , veidauci , nodra vakatovolei Jiova , kei na nodra vosakudrukudru . 
 E uqeti ira mai Korinica o Paula mera vuli mai na veika a yaco oya . 
 E vola : “ Dou kakua talega ni daudidi [ “ dau vosakudrukudru , ” NW ] , me vaka era sa didi [ “ vosakudrukudru ” ] eso a ra sa vakarusai e na dauveivakarusai . ” ​ ​ — 1 Korinica 10 : ​ 6 - ​ 11 . 
 Na cava meda kauaitaka kina nikua na vosakudrukudru ? 
 O keda na dauveiqaravi i Jiova ena gauna oqo eda vakaraitaka tale ga na yalo era a vakaraitaka na lewe ni ivavakoso mai Filipai . 
 Eda gugumatua ena cakacaka vinaka da qai dau veilomani . 
 Ia , nida vakasamataka na leqa a yaco ena kedra maliwa na tamata ni Kalou ena gauna oya me baleta na vosakudrukudru , sa dodonu meda kauaitaka vakabibi nikua na ivakasala oqo : “ Ni kakua ni cakava e dua na ka e na vosa kudrukudru . ” 
 Meda dikeva mada e liu e so na ivakaraitaki ni vosakudrukudru e cavuti ena iVolatabu . 
 Oti eda na qai dikeva e so na ka e rawa nida cakava me kua ni yaco kina na vosakudrukudru baleta ni na lai tini ena levu sara na leqa . 
 Vosakudrukudrutaki Jiova e Dua na iSoqosoqo Ca 
 Na cava era kudruvaka na Isireli ena vanualiwa ? 
 Na vosa vakaIperiu e kena ibalebale tiko na ‘ vosakudrukudru , didi , vosavosa , se lule , ’ e vakayagataki vakalevu ena iVolatabu me tukuna na ka e yaco vei ira na Isireli ena 40 na yabaki era tiko voli kina ena vanualiwa . 
 So na gauna era sega ni lomavinaka na Isireli ena ka e sa vakarautaki vei ira , vakavuna sara mera dau vosakudrukudru . 
 Kena ivakaraitaki , ni oti toka ga e vica na macawa nodra vakabulai mai Ijipita , era “ didivaki Mosese kei Eroni nai soqosoqo taucoko ni Isireli . ” 
 Era didivaka na kedra ena nodra kaya : “ E vinaka kevaka keimami a mate e na liga i Jiova mai na vanua ko Ijipita , ni keimami a tiko kei na kuro lewe ni manumanu , ni keimami a kana magiti ka marau kina ! 
 ia drau sa kauti keimami mai ki na vanua liwa oqo , me vakamatea nai vavakoso taucoko oqo e na viakana . ” ​ ​ — Lako Yani 16 : ​ 1 - 3 . 
 Era a didi sara tiko mada vei cei na Isireli ena gauna era didi kina ? 
 E sega sara ga ni dina na nodra didi se na nodra kudru na Isireli . 
 E vakarautaka vakayalololoma o Jiova na ka mera bula kina ena vanualiwa ​ ​ — na kakana kei na wai . 
 Sega ni bau leqa na kedra kei na medra na Isireli , se me ririkotaki nodra bula me nanumi kina ni rawa nira mate ena vanualiwa . 
 Ena nodra sega ga ni lomavakacegu , era vakatubutaka kina na ituvaki era sotava voli , ra tekivu vosakudrukudru sara . 
 E dina nira a kudruvaki Mosese kei Eroni , ia vei Jiova , era sa kudruvaki koya sara tiko ga . 
 A kaya o Mosese vei ira na Isireli : “ Sa rogoca ko Jiova na nomuni didi kemuni sa didivaki koya kina : ia ko cei koi keirau ? 
 a nomuni didi sa sega ni baleti keirau , sa baleti Jiova ga . ” ​ ​ — Lako Yani 16 : ​ 4 - 8 . 
 6 , 7 . 
 Me vaka e cavuti ena Tiko Voli mai na Lekutu 14 : ​ 1 - 3 , e veisau vakacava na nodra rai na Isireli ? 
 Ia , sega ni dede , era se baci vosakudrukudru tale na Isireli . 
 A tala o Mosese e 12 na yamata me ratou lai raica na Vanua Yalataki . 
 Lewe tini eratou kauta lesu mai na itukutuku ca . 
 Cava e qai yaco ? 
 “ A ra sa didivaki Mosese kei Eroni ko ira kecega na Isireli : a ra sa kaya vei rau nai soqosoqo taucoko , Ulei , na Kalou , E ca ni da a sega ni ciba mai na vanua ko Ijipita ! 
 Ulei , na Kalou , sa ca ni da a sega ni ciba e na vanua liwa oqo ! 
 Ia ka cava sa kauti keda mai ko Jiova ki na vanua oqo [ Kenani ] , me da bale kina e nai seleiwau , ka me ra vakabobulataki na watida kei na luveda ? 
 sa sega li ni vinaka cake me da lesu tale ki Ijipita ? ” ​ ​ — Tiko Voli mai na Lekutu 14 : ​ 1 - 3 . 
 Dua na ka na nodra veisau na Isireli ! 
 A sega ni tukuni rawa na nodra marau nira sereki mai Ijipita , vaka kina nodra vakabulai mai na Wasa Damudamu , e vakavuna sara ga mera lagata na sere ni veivakacaucautaki vei Jiova . 
 Ia , e yali vakasauri na nodra marau na tamata ni Kalou ni sa vaka e dredre vei ira na bula ena vanualiwa , ra rerevaki ira tale ga na kai Kenani . 
 Sa ra sega ni qai vakavinavinakataka na Kalou ena galala e solia vei ira , sa ra mai beitaki koya ga nira nanuma ni sa vakuai vei ira e so na ka . 
 Na nodra vosakudrukudru gona e vakaraitaka ni sa yali vei ira na yalo ni vakavinavinaka . 
 Era sa sega ni vakavinavinakataki Jiova ena veika e vakarautaka vei ira . 
 Sa rauta me kaya : “ Me vakaevei na kena dede me’u vosoti ira nai soqosoqo ca oqo , era daudidi vei au ? ” ​ ​ — Tiko Voli mai na Lekutu 14 : 27 ; 21 : 5 . 
 Vosakudrukudru ena iMatai ni Senitiuri 
 8 , 9 . 
 Vakamacalataka e so na ivakaraitaki ni vosakudrukudru e volai ena iVolatabu Vakirisi Vakarisito . 
 Na ivakaraitaki sa cavuti oti e vauci tiko kina e dua na ilawalawa tamata e vakabauti nira a vakaraitaka votu na nodra sega ni lomavakacegu . 
 Ia , ni tiko voli mai Jerusalemi o Jisu Karisito donuya na Solevu ni Valetabanikau ena 32 S.K . , era “ vosataki koya lo vakalevu ko ira na tamata . ” 
 Ena nodra veivosaki lo tiko , e so era kaya ni tamata vinaka , e so tale era kaya ni sega . 
 Ena dua tale na gauna , a sureti o Jisu kei iratou nona tisaipeli ina vale i Livai , se o Maciu , na daukumuni ivakacavacava . 
 “ Era sa qai vosakudrukudrutaki iratou na tisaipeli ko ira na Farisi kei ira na nodra daunilawa , ka ra kaya , ‘ A cava ko dou kana ka gunu vata kina kei ira na daukumuni i vakacavacava kei ira na tamata i valavala ca ? ’ 
 ” E Kalili , ena dua tale na gauna e muri , era “ vosakudrukudrutaki koya ko ira na kai Jutia , ni sa kaya , Oi au na madrai sa lako sobu mai lomalagi . ” 
 E so mada ga na imuri i Jisu era a sega ni taleitaka na ka e tukuna , ra mani vosakudrukudru tale ga . ​ ​ — Joni 6 : ​ 41 , 60 , 61 . 
 10 , 11 . 
 Na cava e vu ni nodra vosakudrukudru na Jiu vosa vaKirisi , na cava era vulica na qase ni ivavakoso vakarisito ena gauna oqo me baleta na wali ni vosakudrukudru oya ? 
 Ia , e duatani na vosakudrukudru a yaco ni oti toka ga na Penitiko ni 33 S.K . , baleta ni a yaga vakalevu sara ina ivavakoso . 
 Sa ra mai vakila tiko na tisaipeli vou era cavutu mai na taudaku kei Isireli na nodra lomasavu na tacidra vakayalo e Jutia , ia e qai basika e dua na leqa e baleta tiko na wasei vinaka ni ka ni veivuke . 
 E kaya na kena itukutuku ni qai yaco na vosakudrukudru ena gauna oya ena nodra “ didi ko ira na vulagi ni veimatanitu tani vei ira na Iperiu , ni sa sega ni nanumi ko ira na nodra yada e na veivota ni yau e na veisiga . ” ​ ​ — Cakacaka 6 : 1 . 
 O ira na vosakudrukudru oqo e sega ni vakataki ira na Isireli ena vanualiwa . 
 Na nodra kudru na Jiu vosa vaKirisi e sega ni vu mai na nodra nanumi ira ga , se nodra sega ni lomavakacegu ena kedra ituvaki . 
 Era kauaitaka tiko na nodra sega ni vakacegui e so na yada . 
 Kena ikuri , o ira era kudru oqo era sega ni vakatubu ca se lulevaki Jiova . 
 Era vakaraitaka ga vei iratou na yapositolo nodra kauai , ra yavala sara na yapositolo mera vakavinakataka baleta ni tiko na yavu vinaka ni kudru oya . 
 Era ivakaraitaki vinaka dina na yapositolo vei ira na qase ni ivavakoso vakarisito ena gauna oqo ! 
 Era qaqarauni tale ga na ivakatawa vakayalo oqo me kua ni ‘ tasogo na qara ni daligadra nira tagi na dravudravua . ’ ​ ​ — Vosa Vakaibalebale 21 : 13 ; Cakacaka 6 : ​ 2 - 6 . 
 Na Vosakudrukudru e Rawa ni Tini ena Leqa 
 12 , 13 . ( a ) O rawa ni vakatauvatana kei na cava na leqa e rawa ni yaco ena vuku ni vosakudrukudru ? 
 ( b ) Na cava soti e rawa ni vakavuna na vosakudrukudru ? 
 E macala mai na levu na itukutuku ni vosakudrukudru eda sa raica , ni ka oqo e dau vakaleqai ira na tamata ni Kalou ena gauna sa oti . 
 O koya gona , e dodonu meda vakasamataka sara vakabibi na leqa e rawa ni vakavuna ena gauna oqo . 
 De veiganiti me dua mada na kena vosa vakatautauvata . 
 E dau totolo sara na veveka ni kaukamea . 
 Ke sega ni caka e dua na ka ni se qai tekivu veveka , e rawa ni yaco me levu , tini sara me sa sega ni caka rawa kina e dua na ka . 
 Levu na lori era sa sega ni cici e gaunisala nikua , sega ena vuku ni ca ni idini , ena vuku ga ni veveka ni kaukamea , e leqataki kina nodra bula na pasidia . 
 Eda na taurivaka vakacava na vosa vakatautauvata oqo ina vosakudrukudru ? 
 Ena dau veveka ga na kaukamea . 
 Nida tamata ivalavala ca tale ga , ena dau malele ga na lomada meda vosakudrukudru . 
 Dodonu meda yadrayadravaki tiko da qai qarauna ke via kadre mai lomada . 
 E dau qai totolo sara na veveka ena suasua se wai masima , ena dau totolo tale ga noda via vosakudrukudru nida sotava na veika dredre . 
 Na nuiqawaqawa tale ga e rawa ni vukica e dua na leqa somidi me lai leqa levu . 
 Ni torosobu tiko na ituvaki kei vuravura ena gauna ni ivakataotioti oqo , sa na levu tiko ga mai na ka e rawa ni vakavuna na vosakudrukudru . 
 Rawa ni dua na dauveiqaravi i Jiova e vosakudrukudrutaka e dua tale . 
 De na vu ena dua ga na ka lailai , nona sega ni taleitaka beka e dua na tacida na nona malumalumu e dua tale , se na veika e rawata , se itavi e vakacolati vua . 
 14 , 15 . 
 Ke sa tekivu meda dau kudruvaka e so na ka , na cava meda kua ni vakawaletaka kina ? 
 Kevaka e matau vei keda meda dau vakalelewa da qai sega ni cakava kina e dua na ka , sa na rawa ni yaco me tiki ni noda bula na vosakudrukudru . 
 Na vosakudrukudru ena rawa dina ga ni vakaleqai keda . 
 Nira vosakudrukudrutaka na Isireli na bula ena vanualiwa , era lai tini beitaki Jiova sara . 
 Me kua mada ga ni yaco oya vei keda ! 
 Na kaukamea e rawa ni tarovi na kena veveka ke boro ena kena itatarovi , sagai tale ga vakatotolo na vanua lalai era sa tekivu veveka . 
 E rawa tale ga nida lewa na malele ni lomada meda kua ni vosakudrukudru kevaka eda siqema totolo ni bera ni tete , da masulaka , da saga sara meda vakavinakataka . 
 Eda na vakayacora vakacava oqo ? 
 Raica na Ka Mai na Rai i Jiova 
 Na cava meda cakava meda kua kina ni dau vosakudrukudru ? 
 O koya e dau vosakudrukudru e dau nanumi koya ga kei na nona leqa , e sega ni kauaitaka na ka e vakalougatataki kina ni sa yaco me iVakadinadina i Jiova . 
 Eda na sega ni dau kudruvaka na ka kevaka eda dau vakananuma na ka ni veivakalougatataki vaka oqo . 
 Kena ivakaraitaki , eda kalougata kece nida vakatokai sara ga ena yaca i Jiova . 
 E rawa nida toro voleka vua , e rawa tale ga nida masu vua ena gauna ga eda vinakata , ni ‘ daurogo masu ’ o koya . 
 E vakainaki na noda bula baleta nida kila ni vakalewa o Setani na veiliutaki i Jiova , eda okata gona me ka dokai na noda saga meda yalodina tiko ga vua na Kalou . 
 Eda rawa ni vakaitavi wasoma ena vunautaki ni itukutuku vinaka ni Matanitu ni Kalou . 
 E vinaka noda lewaeloma nida vakabauta na isoro ni veivoli i Jisu Karisito . 
 Oqo na veika eda vakalougatataki kina , e dina nida na vosota voli e levu na ka dredre . 
 Cava meda saga kina meda raica na ka mai na rai i Jiova , kevaka mada ga e tu e so na ka e dodonu me kudruvaki ? 
 Meda saga meda raica na ka mai na rai i Jiova , sega ena noda rai ga . 
 A lagata na daunisame o Tevita : “ Kemuni Jiova , mo ni vakatakila mai vei au na nomuni sala ; ni vakavulici au e na nomuni lakolako . ” 
 Ke da kudruvaka e dua na ka e dodonu dina me kudruvaki , kua ni guilecava ni kila tale tiko ga o Jiova . 
 E rawa ni vakadodonutaka na ka ena gauna totolo duadua . 
 Ia , na cava e vakalaiva kina ena so na gauna me yacovi keda tu mada e so na ka dredre ? 
 De vakayacora oqo ena nona via vukei keda meda vakavinakataka e so na noda itovo me vaka na yalomalua , dauvosota , vakabauta , kei na vosovoso vakadede . ​ ​ — Jemesa 1 : ​ 2 - 4 . 
 18 , 19 . 
 Vakamacalataka na ka e rawa ni yaco ke da tauri keda tu ga vakamalua da qai sega ni vosakudrukudru ni yaco e so na leqa . 
 Noda tauri keda tu ga vakamalua da qai sega ni vosakudrukudru ni yaco e so na ka eda vakaleqai kina , ena vakataucokotaka na noda sulumaka na itovo vinaka , ena rawa nira vuli tale ga kina o ira era raica na ka eda sotava . 
 Ena yabaki 2003 , era vodo basi e dua na ilawalawa iVakadinadina i Jiova mai Jamani mera lai tiko ena dua na soqo ni tikina e Hungary . 
 E sega ni iVakadinadina i Jiova na draiva ni basi , a sega tale ga ni vinakata me tomani ira voli na iVakadinadina me tini na siga . 
 Ia , e veisau sara ga vakadua na nona vakasama ni sa oti na nona kauti ira voli . 
 Ena vuku ni cava ? 
 E levu sara na leqa e yaco ena nodra ilakolako . 
 Ia , era sega vakadua ni vosakudrukudru na iVakadinadina . 
 Kaya o draiva ni oqo e dua na ilala pasidia vinaka duadua e qai bau sotava ! 
 Yalataka sara ga o koya ni na vakacurumi ira na iVakadinadina i Jiova ke ra tukituki yani ina nona vale . 
 Era ivakaraitaki vinaka dina na pasidia oqo ena nodra ‘ sega ni cakava e dua na ka ena vosakudrukudru ’ ! 
 Rawati na Duavata ena Veivosovosoti 
 Na cava meda dau veivosoti kina ? 
 Vakacava ke da sega ni taleitaka e dua na ka me baleta e dua na tacida vakayalo ? 
 Ke mani bibi , e dodonu meda muria na idusidusi e volai ena Maciu 18 : ​ 15 - ​ 17 . 
 Ia , levu na gauna e sega ni gadrevi oqo , baleta ni dau yaco ga na leqa lalai . 
 O koya gona , vakacava mo vakayagataka na ituvaki vaka oqori mo vulica kina na veivosoti ? 
 E vola o Paula : “ Dou veivosoti vakai kemudou , ka kakua ni veicudruvi , kevaka sa dua na ka sa rarawa kina e dua ; me vaka sa sega ni cudruvi kemudou . . . [ “ o Jiova , ” NW ] , mo dou vaka talega kina . 
 Ia me liu e na ka kecega oqo na dauloloma , o koya sai vau vinaka sara . ” 
 Eda dau yalorawarawa beka meda veivosoti ? 
 Sega li nida dau cakava e levu na ka e dodonu me vosakudrukudru kina o Jiova ? 
 Ia , e sega ni cakava oya , e lomani keda ga , e vosoti keda . 
 Cava e rawa nira cakava o ira era rogoca na noda vosakudrukudru ? 
 Se mani cava eda rarawataka , ena sega ni wali oqori ena vosakudrukudru . 
 Na vosa vakaIperiu e vakadewataki me “ vosakudrukudru ” e rawa ni kena ibalebale tale ga na “ vosavosa . ” 
 Eda dau sega ni taleitaki ira na dau vosakudrukudru , eda dau yawaki ira . 
 Oqo tale ga na ka era na cakava na tiko tikivi keda kevaka eda dau vosakudrukudru se vosavosa . 
 Rawa nira sa tekivu yawaki keda sara ga ! 
 Era na kauai beka e so nira rogoca noda vosavosa , ia ena sega sara ga ni dua e uqeti na lomana me toro voleka mai vei keda . 
 Cava e kaya e dua na goneyalewa me baleti keda na iVakadinadina i Jiova ? 
 Na veivosoti ena rawati kina na duavata ​ ​ — e dua na ka vakamareqeti vei keda na tamata i Jiova . 
 Ena dua na vanua mai Urope , a volavola e dua na goneyalewa lotu Katolika yabaki 17 ina valenivolavola ni tabana ni iVakadinadina i Jiova me vakaraitaka kina nona qoroi ira . 
 E kaya : “ Oqo duadua ga na isoqosoqo au kila era sega ni veitawasei na lewena ena veicati , kocokoco , duiyaloyalo , nanumi koya ga , se veisei . ” 
 Na cava eda na dikeva ena ulutaga e tarava ? 
 Noda vakamuduotaka na veika vakayalo e vakalougatataki keda kina na Kalou dina o Jiova , ena vukei keda meda vakatetea yani na duavata , meda kua tale ga ni vosakudrukudrutaki ira na tani ena ka e nodra ga . 
 Na ulutaga e tarava ena vakaraitaka na sala e yaga kina vei keda na itovo vakalou ena noda tarovi keda mai na dua tale na mataqali vosakudrukudru ​ ​ — noda vosakudrukudrutaka na isoqosoqo i Jiova e vuravura . 
 O se Nanuma ? 
 • Vakamacalataka na veika e okati ena vosakudrukudru . 
 • Vosa vakatautauvata cava e vakaraitaka vinaka na ka e rawa ni yaco ena vuku ni vosakudrukudru ? 
 • Na cava meda cakava ke da siqema ni sa via malele na lomada meda vosakudrukudru ? 
 • Ena tarovi keda vakacava mai na vosakudrukudru na noda tu vakarau meda veivosoti ? 
 [ iYaloyalo ena tabana e 14 ] 
 Era vosakudrukudrutaki Jiova sara ga na Isireli ! 
 [ iYaloyalo ena tabana e 17 ] 
 O dau saga beka mo raica na ka mai na rai i Jiova ? 
 [ iYaloyalo ena tabana e 18 ] 
 Ena rawati na duavata vakarisito ena veivosovosoti 
 Marautaka na Veika Vinaka e Vakarautaka na iSoqosoqo i Jiova 
 “ Keimami na vakamamautaki e na ka vinaka mai na nomuni vale . ” ​ — SAME 65 : 4 . 
 1 , 2 . ( a ) Ena yaga vakacava vei ira na tamata ni Kalou na kena tara na valenisoro ? 
 ( b ) E vakarautaka vakacava o Tevita na kena tara na valenisoro ? 
 O TEVITA e dua vei ira na turaga kilai levu ena matanitu makawa o Isireli e vakamacalataki ena iVolatabu vakaIperiu . 
 Na ivakatawanisipi , daunivakatagi , parofita , qai tui tale ga oqo e dau vakararavi vakatabakidua vua na Kalou o Jiova . 
 Ena levu ni nodrau veivolekati o Jiova kei Tevita , e gadreva sara ga kina o Tevita me tara e dua na vale ni Kalou . 
 Na vale , se valenisoro oqori ena vakayacori kina na sokalou dina e Isireli . 
 E kila o Tevita ni kena tara na vale oqo era na marautaka na tamata ni Kalou , nira na vakalougatataki kina . 
 Oya na vuna e lagata kina o Tevita : “ Sa kalougata na tamata ko ni sa digitaka [ Jiova ] , ka kauta voleka mai , me tiko ga e na nomuni lomanibai : keimami na vakamamautaki e na ka vinaka mai na nomuni vale , io , na nomuni vale tabu . ” ​ ​ — Same 65 : 4 . 
 A sega ni vakatarai o Tevita me tara na vale i Jiova . 
 E qai vakatarai ga vei luvena o Solomoni . 
 E sega ni kudruvaka o Tevita na kena soli na dodonu oqo vua e dua tale , dina ga ni a nona gagadre taumada me tara . 
 E bibi ga vua me tara na valenisoro . 
 E tokona dina na cakacaka oqo baleta ni qai solia vei Solomoni na droini se peleni ni vale e solia vua o Jiova . 
 E lesia e vica na udolu na Livai mera veivuke ena tara ni vale qai cautaka tale ga e dua na iwase levu ni koula kei na siliva me tara kina na valenisoro . ​ ​ — 1 Veigauna 17 : ​ 1 , 4 , 11 , 12 ; 23 : ​ 3 - 6 ; 28 : ​ 11 , 12 ; 29 : ​ 1 - 5 . 
 Era raica vakacava na dauveiqaravi ni Kalou na veika e vakarautaki me baleta na sokalou dina ? 
 Era tokona na Isireli era yalodina na veika e vakarautaki me baleta na kena tara na vale ni Kalou mera sokalou kina . 
 Nida dauveiqaravi ni Kalou ena gauna oqo , eda na tokona tale ga na veika e vakarautaki ena isoqosoqo i Jiova e vuravura me baleta na noda sokalou . 
 Eda na vakaraitaka kina ni tiko vei keda na ivakarau ni rai a tu vei Tevita . 
 Eda na sega ni dau kudruvaka na ka , ia eda na marautaka ga na veika vinaka e vakarautaka vei keda na isoqosoqo ni Kalou . 
 Eda dau vakasamataka beka na veika vinaka e soli mai e dodonu meda vakavinavinakataka ? 
 Meda vakasamataka mada e so vei ira . 
 Vakavinavinakataki Ira na Veiliutaki 
 4 , 5 . ( a ) E vakayacora tiko vakacava na nona itavi ‘ na dauveiqaravi yalodina ka vuku ’ ? 
 ( b ) Era marautaka vakacava e so na iVakadinadina na kakana vakayalo era ciqoma ? 
 E dodonu meda vakavinavinakataka ‘ na dauveiqaravi yalodina ka vuku ’ e lesia o Jisu Karisito me lewa na veika kece e tu vua e vuravura . 
 Na ilawalawa dauveiqaravi era lotu Vakarisito lumuti oqo , e liutaka tiko na kena vunautaki na itukutuku vinaka , e vakarautaka na veisoqoni e baleta na sokalou , qai tabaka tale ga na ivola e yavutaki ena iVolatabu ena sivia na 400 na vosa . 
 Era lewe vica na milioni ena veiyasa i vuravura ena gauna oqo era sa marautaka tiko na ‘ kakana vakayalo ena kena gauna dodonu . ’ 
 E sega sara ga ni dua na vuna mera kudru kina . 
 Sa vica vata na yabaki na nona vakila voli mai na lomavakacegu kei na veivukei o Elfi , e dua na iVakadinadina i Jiova sa kena turaga , ni bulataka na ivakasala ni ilawalawa dauveiqaravi e tabaka ena veivola vakaivolatabu . 
 Ena nona vakavinavinaka , e vola o Elfi : “ Au na dau vakararavi tu ga ina isoqosoqo i Jiova . ” 
 Sa vicasagavulu tale ga na yabaki na nodrau veiqaravi voli mai ni Kalou o Peter kei Irmgard . 
 E vakavinavinakataka tale ga o Irmgard na veisolisoli e dau vakarautaka “ vakayalololoma na isoqosoqo i Jiova . ” 
 Era okati kina na ivola e baleti ira na ca na ituvaki ni yagodra , me vakataki ira e ca na matadra kei ira na didivara . 
 6 , 7 . ( a ) E liutaki tiko vakacava na nodra cakacaka na veivavakoso e vuravura ? 
 ( b ) Na cava era tukuna e so me baleta na isoqosoqo i Jiova e vuravura ? 
 E matataka tiko na ‘ dauveiqaravi yalodina ’ na iLawalawa Dauvakatulewa ni iVakadinadina i Jiova , oqo e dua na ilawalawa lailai era lumuti ena yalo tabu era veiliutaki tiko mai ena nodra itikotiko liu na iVakadinadina i Jiova e Brooklyn , mai Niu Yoka . 
 Na iLawalawa Dauvakatulewa oqo e lesi ira na dauveiqaravi i Jiova era matua ena vakatulewa mera veiqaravi ena veivalenivolavola ni tabana mera vakatawana na sivia na 98,000 na ivavakoso e veiyasa i vuravura . 
 Era qai dau lesi na tagane era rawata na ivakatagedegede vakaivolatabu mera qase ni veivavakoso oqori qai so mera dauveiqaravi ni ivavakoso . 
 E nodra itavi na qase mera vakatawani ira ena loloma na qelenisipi ni Kalou era qarava tiko . 
 Eda kalougata na mai lewena na qelenisipi oqori nida vakila kina na loloma kei na duavata ‘ vakaveiwekani ’ lotu Vakarisito . ​ ​ — 1 Pita 2 : ​ 17 ; 5 : ​ 2 , 3 . 
 Nira sega ni vosakudrukudru , e dau vakalevu ga mera vakavinavinakataka e so na nodra veituberi vakayalo na qase ni ivavakoso . 
 Me kena ivakaraitaki , vakasamataki Birgit mada , e dua na yalewa lotu Vakarisito sa yabaki 30 vakacaca . 
 Ni se itabagone , e coko o koya ena veimaliwai cala qai voleka sara ni vakayacora na itovo tawadodonu . 
 Ia e qai vukei koya na nodra ivakasala vakaivolatabu na qase ni ivavakoso kei na nodra veitokoni o ira era vakabauta vata . 
 Na cava e nanuma o Birgit ena gauna oqo ? 
 E kaya : “ Au vakavinavinakataka vakalevu na noqu se lewe tiko ga ni isoqosoqo totoka i Jiova . ” 
 E kaya o Andreas , sa yabaki 17 : “ Oqo e isoqosoqo dina i Jiova , na isoqosoqo vinaka duadua e vuravura . ” 
 E sega li ni dodonu meda vakavinavinakataka na vinaka ni isoqosoqo i Jiova e vuravura ? 
 Era Tamata ga o Ira na Veiliutaki 
 8 , 9 . 
 Na cava era cakava e so era bula vata kei Tevita , e taura vakacava o Tevita na veika e yaco oya ? 
 O ira na lesi mera veiliutaki ena sokalou dina era tamata ga . 
 Era dau cala kece , qai so e tiko na nodra malumalumu era saga vakaukaua tiko mera valuta . 
 E dodonu beka meda rarawataka oqori ? 
 Sega . 
 E so mada ga era vakacolati ena itavi lelevu e Isireli makawa era vakayacora e so na cala bibi sara . 
 Me kena ivakaraitaki , ni se cauravou o Tevita e kau me dau lai qiriqiri vei Tui Saula me vukea na tui me dau lomavakacegu . 
 E muri , e qai tovolea o Saula me vakamatei Tevita , mani vakavuna me dro o Tevita . ​ ​ — 1 Samuela 16 : ​ 14 - ​ 23 ; 18 : ​ 10 - ​ 12 ; 19 : 18 ; 20 : ​ 32 , 33 ; 22 : ​ 1 - 5 . 
 E so tale na Isireli era dau veivakaisini . 
 Me kena ivakaraitaki , a vakamatei Apineri na weka i Saula , o Joapi na turaganivalu i Tevita . 
 A bukiveretaki Tevita na tamana , o Apisalomi , ena nona via taura na veiliutaki vakatui . 
 E veretaki Tevita tale o Eitofeli , na daunivakasala nuitaki i Tevita . 
 Ia , e sega ni cudruvaka na ka oya o Tevita me sa vakanadakuya kina na sokalou dina . 
 E yaco ga na kena veibasai . 
 Na veika dredre e sotava oya o Tevita e vakavuna ga me kabiti Jiova matua qai dei vinaka tiko na nona rai me vaka na gauna e dro tani kina mai vei Saula . 
 Ena gauna oya , e lagata kina o Tevita : “ Mo ni yalololoma mai vei au , na Kalou , mo ni yalololoma vei au : ni sa vakararavi vei kemuni na yaloqu : io , e ruku ni tabamuni ka’u na vakarurugi au kina , ka me oti mada na ka e veivakararawataki oqo . ” ​ ​ — Same 57 : 1 . 
 10 , 11 . 
 Na cava e sotava na lotu Vakarisito o Gertrud ? 
 Na cava e kaya me baleta na nodra malumalumu o ira era vakabauta vata ? 
 Eda na sega ni lomaleqataka na veivakaisini vaka oya ena isoqosoqo ni Kalou ena gauna oqo . 
 E sega ni vakatara o Jiova se o ira na nona agilosi kei ira na ivakatawanisipi vakayalo mera tiko ena ivavakoso vakarisito na tamata ca vaka oqori . 
 Ia eda tamata ga se tamata ivalavala ca o keda kei ira na vo ni tamata ni Kalou . 
 Sa qaravi Jiova tu mai vakadede o Gertrud . 
 Ena gauna e se goneyalewa kina , a beitaki ni lasutaka tiko o koya me dua vei ira na dau vunautaka vakatabakidua na Matanitu ni Kalou . 
 E taura vakacava na veibeitaki oya ? 
 E levaca beka o koya na ka e yaco oya ? 
 Sega . 
 Ni bera toka ga na nona leqa ena 2003 ni sa yabaki 91 , e kaya ena nona raica lesu na veika e sotava : “ Au vulica mai na veika au sotava oya ni dina e dau cala na tamata , ia e liutaka tiko ga o Jiova na nona cakacaka , dina ga ni vakayagataki keda tiko na tamata ivalavala ca . ” 
 Ni vakila na kena tatara vua na revurevu ni nodra ivalavala ca e so na tamata ni Kalou , e dau masuti Jiova o Gertrud me vukei koya . 
 ( a ) Na ivakaraitaki ca cava era vakaraitaka e so na lotu Vakarisito ena imatai ni senitiuri ? 
 ( b ) Na cava meda kauaitaka tiko ga ? 
 Me vaka nira tamata ga o ira mada ga na lotu Vakarisito era bau yalodina toka , ke cala e dua vei ira e lesi ena dua na itavi , meda kua mada ga ni ‘ vosakudrukudru . ’ 
 E rarawataki dina kevaka eda vakatotomuria na nodra ivakaraitaki ca e so ena ivavakoso vakarisito ena imatai ni senitiuri ! 
 E vakaraitaka na tisaipeli o Juta ni so na dauveivakavulici vakailasu ena nona gauna “ era bese ni lewai , a ra sa vosavakacacataki ira na turaga . ” 
 O ira na daucakacala oqo era ‘ dauvosakudrukudru ra qai daudidi . ’ 
 Meda kua mada ga ni vakatotomuri ira na dauvosakudrukudru kei ira na daudidi , ia meda kauaitaka ga na veika vivinaka e vakarautaka vei keda na ‘ dauveiqaravi yalodina . ’ 
 Meda marautaka tiko ga na vinaka ni isoqosoqo i Jiova da qai cakava na veika kece nida sega ni ‘ vosakudrukudru . ’ 
 “ A Vosa Dredre Oqo ” 
 Era ciqoma vakacava e so na ivakavuvuli i Jisu Karisito ? 
 E so era veileti kei ira na vakaitavi ena ivavakoso ena imatai ni senitiuri , e so tale ga era vosakudrukudrutaka na ivakavuvuli i Jisu . 
 Me vaka e volai ena Joni 6 : ​ 48 - ​ 69 , e kaya o Jisu : “ O koya sa kania na lewequ , ka gunuva na noqu dra , sa rawata na bula tawa mudu . ” 
 Nira rogoca na vosa oqo , “ era lewe vuqa vei ira na nona tisaipeli . . . era . . . kaya , A vosa dredre oqo : ko cei sa vakabauta rawa ? ” 
 E kila o Jisu “ ni ra sa vosakudrukudru na nona tisaipeli e na ka oqo . ” 
 Oqo e vakavuna mera “ suka tani kina e le vuqa vei ira na nona tisaipeli , a ra sa sega tale ni lako vata kaya . ” 
 Ia era sega ni vosakudrukudru kece na tisaipeli . 
 Rogoca na ka e yaco ni tarogi iratou na 12 na yapositolo o Jisu : “ Dou sa via lako tani talega koi kemudou ? ” 
 E sauma na yapositolo o Pita : “ Kemuni na Turaga , keitou na lako vei cei ? 
 sa tu ga vei kemuni na vosa ni bula tawa mudu : ia keitou sa vakabauta ka kila , ni sai Kemuni na Karisito , na Luve ni Kalou bula . ” 
 14 , 15 . ( a ) Na cava era vosakudrukudrutaka kina e so na ivakavuvuli vakarisito ? 
 ( b ) Na cava eda vulica vei Emanuel ? 
 Ena noda gauna oqo e dua na iwase lailai sara ni tamata ni Kalou era vosakudrukudrutaka e so na ivakavuvuli vakarisito . 
 Oqo e vakavuna mera kudruvaka kina na isoqosoqo i Jiova e vuravura . 
 Na cava e vakavuna na nodra kudru ? 
 E dau vu vakalevu ena nodra sega ni kila vinaka na ivakarau ni nona cakacaka na Kalou . 
 E dau vakatakila vakamalua na Dauveibuli vei ira na nona tamata na veika dina . 
 O koya gona , e rawa ni veisau na veika eda vakabauta mai na iVolatabu . 
 Na iwase levu ni tamata i Jiova era dau marautaka na veiveisau vaka oqori . 
 Ia era lewe vica wale sara era vakaraitaka nira “ yalododonu vakalevu ” ra qai cata na veisau . 
 E rawa ni vu tale ga mai na nodra dokadoka kei na nodra dau vinakata mera muria ga na lomadra . 
 Se mani cava e vuna , e rerevaki sara na vosakudrukudru baleta ni rawa ni kauti keda lesu ina vuravura kei na kena ivalavala . 
 Me kena ivakaraitaki , o Emanuel a iVakadinadina , ia e qai vakacala e so na ka e wilika ena ivola e vakarautaka ‘ na dauveiqaravi yalodina ka vuku . ’ 
 E sega tale ni via wilika na ivola ni isoqosoqo qai tukuna vei ira na qase ni nona ivavakoso ni sa sega ni vinakata me iVakadinadina i Jiova . 
 Ia , ni oti ga e dua na gauna lekaleka e qai vakila o Emanuel ni dodonu tu ga na veika e vakavuvulitaka tiko na isoqosoqo i Jiova . 
 E veitaratara tale kei ira na iVakadinadina , tusanaka na cala e cakava , qai vakalesui mai me iVakadinadina i Jiova tale . 
 Sa duatani na nona marau . 
 Na cava ena vukei keda meda kua ni vakatitiqataka e so na ivakavuvuli vakarisito ? 
 Vakacava kevaka eda nanuma meda vosakudrukudru baleta nida vakatitiqataka e so na ivakavuvuli era vakabauta na tamata i Jiova ? 
 Meda kua ni yalototolo . 
 De ena qai tabaka mai na ‘ dauveiqaravi yalodina ’ e dua na ka ena sauma na noda vakatataro se na ka eda vakatitiqataka oya . 
 E ka vakavuku meda qara na nodra veivuke na qase ni ivavakoso . 
 Noda dau masu , vuli vakataki keda , kei na noda veimaliwai kei ira eda vakabauta vata era kaukaua vakayalo ena vukei keda meda sega ni vakatitiqa , ena vakadeitaka tale ga meda dau vakabauta tiko na veika dina mai na iVolatabu eda vulica vua e vakayagataka tiko o Jiova me vakamacalataka na nona vosa . 
 Me Tiko Vei Keda na Rai Dodonu 
 17 , 18 . 
 Nida sega ni vosakudrukudru , na rai cava me tu vei keda , ena vuku ni cava ? 
 Dina nida tamata ivalavala ca da qai rawa ni cala , ia e so era dau kudruvaka na ka e sega so ni bibi . 
 Kevaka e dau noda ivalavala meda dau vosakudrukudru , oqo ena rawa ni vakaleqa na noda veiwekani kei na Kalou o Jiova . 
 E dodonu gona meda qarauna meda kua ni dau vosakudrukudru . 
 Meda kua gona ni kudruvaka na veika e vakayacori ena ivavakoso , ia me tu ga vei keda na rai dodonu da qai ogaoga tiko ga , mamarau , veidokai , me veiraurau noda rai , da qai kaukaua tiko ga ena vakabauta . 
 E lewa tiko o Jiova na veika kece ena nona isoqosoqo , e kila tiko o Jisu na veika kece e yaco tiko ena veivavakoso , me vaka ga ena imatai ni senitiuri . 
 Dau waraka ga na Kalou kei Karisito , na Ulu ni ivavakoso . 
 Ena so na gauna e rawa nira vakayagataki na ivakatawa mera vakadodonutaka e so na ka e gadrevi . ​ ​ — Same 43 : 5 ; Kolosa 1 : ​ 18 ; Taito 1 : 5 . 
 Me yacova na gauna e liutaka kina na kawatamata na Matanitu ni Kalou , na cava meda kauaitaka tiko ? 
 Sa voleka ni oti na ituvaki ca kei vuravura oqo , sa na qai liutaka na kawatamata na Matanitu i koya na Mesaia . 
 Me yacova na gauna oya , e rui bibi vei keda yadudua me tiko vei keda na rai dodonu ! 
 Oqo ena vukei keda meda dau kauai cake ena veika vinaka era cakava tiko o ira eda vakabauta vata , da qai kua ni kauaitaka na nodra malumalumu . 
 Eda na marau tale ga kevaka eda kauaitaka tiko ga na nodra itovo vinaka . 
 Me kua ni vakaleqai keda na vosakudrukudru , meda na saga tiko ga meda kaukaua vakayalo . 
 Na veivakalougatataki cava eda na marautaka kevaka e tiko vei keda na rai dodonu ? 
 Na rai dodonu tale ga ena vukei keda meda nanuma tiko na veivakalougatataki eda marautaka tiko nida lewena na isoqosoqo i Jiova e vuravura . 
 Oqo ga na isoqosoqo e yalodina tiko vua e lewa na lomalagi kei vuravura . 
 Na cava o nanuma me baleta na ka oya kei na itavi dokai ni nomu sokalou rawa vua na Kalou dina duadua o Jiova ? 
 Mo vakataki Tevita mada ga , o koya e lagata : “ Oi kemuni sa daurogoca na masu , ena toro mai vei kemuni na tamata kecega . 
 Sa kalougata na tamata ko ni sa digitaka , ka kauta voleka mai , me tiko ga e na nomuni lomanibai : keimami na vakamamautaki e na ka vinaka mai na nomuni vale , io , na nomuni vale tabu . ” ​ ​ — Same 65 : ​ 2 , 4 . 
 O se Nanuma Tiko ? 
 • Na cava meda vakavinavinakataki ira kina na veiliutaki tiko ena ivavakoso ? 
 • Meda raica vakacava na nodra cala na tacida era veiliutaki tiko ? 
 • Meda raica vakacava na veiveisau ni noda kila na ibalebale ni iVolatabu ? 
 • Na cava ena vukei keda meda kua ni vakatitiqa ? 
 [ iYaloyalo ena tabana e 20 ] 
 E solia vei Solomoni o Tevita na peleni ni valenisoro qai tokona tale ga na sokalou dina 
 [ iYaloyalo ena tabana e 23 ] 
 Era marau na qase ni ivavakoso mera veivuke vakayalo 
 Vakabulai Ira na Rarawa o Jiova 
 “ Sa levu na ka rarawa sa yaco vua na yalododonu ; ia sa vakabulai koya ko Jiova mai na ka kecega . ” ​ — SAME 34 : 19 . 
 1 , 2 . 
 Na leqa cava e sotava e dua na lotu Vakarisito yalodina , na cava eda na vakila tale ga kina ? 
 SA RUASAGAVULU vakacaca na yabaki na nona iVakadinadina i Jiova voli mai e dua na goneyalewa e yacana o Kelera . 
 * E painia tudei voli mai ena dua na gauna o koya . 
 E vakamareqeta dina na itavi oya . 
 Ia , ena dua na gauna lekaleka sa oti , e mai yalolailai qai galili o koya . 
 E kaya : “ Au tagi tu ga . ” 
 Me valuta na nona yalolailai , e vakayagataka vakalevu na gauna o Kelera me vuli kina vakataki koya . 
 “ Ia , e sega ni veisau rawa na ituvaki ni noqu rai , ” e kaya o koya . 
 “ Ena levu ni noqu yalolailai , au sa bolea ga meu mate . ” 
 O dau yalolailai beka ena so na gauna ? 
 Nida iVakadinadina i Jiova e tiko na vuna e dodonu meda marau kina baleta ni noda sokalou e “ yaga e na veika ni bula oqo kei na bula tale ga sa bera mai . ” 
 Eda sa tiko ena parataisi vakayalo ena gauna oqo ! 
 Ia e kena ibalebale beka oqo nida na taqomaki mai na rarawa ? 
 Sega ! 
 E kaya na iVolatabu : “ Sa levu na ka rarawa sa yaco vua na yalododonu . ” 
 E sega ni kurabuitaki oqo baleta “ ni sa tu na vuravura taucoko e na kaukauwa ni Vunica , ” o Setani na Tevoro . 
 Eda vakila kece na revurevu ni veiliutaki i Setani . ​ ​ — Efeso 6 : ​ 12 . 
 Revurevu ni Rarawa 
 Cavuti ira e so na tamata ni Kalou era vakamacalataki ena iVolatabu era rarawa vakalevu . 
 E rawa ni vakayalolailaitaki keda na rarawa vakabalavu . 
 Vakasamataka mada na tamata yalododonu o Jope . 
 Ena gauna dredre e vakatovolei tiko kina , e kaya kina o Jope : “ A tamata sa sucu maivua na yalewa sa vica walega na nona siga , ka sa vutu ni rarawa . ” 
 Sa sega sara tu ga ni marau o Jope . 
 Ena loma ni dua na gauna , e nanuma o Jope ni sa guilecavi koya o Jiova . 
 O Jope e sega ni tamata ni Kalou duadua ga e sotava na rarawa . 
 E vakaraitaka vei keda na iVolatabu ni a “ rarawa na yalona ” o Ana baleta ni sega ni vakaluveni . 
 Ni lomaleqataka e dua na ka e vauca na nona vuvale , e kaya o Repeka : “ Sa ka rarawa na noqu bula . ” 
 Ni vakananuma na veicala e cakava , e kaya o Tevita : “ Au sa tagi lako e na siga ka bogi mai . ” 
 E laurai ena vica na ivakaraitaki oqo nira vosota tale ga na rarawa o ira na tagane kei na yalewa era qarava na Kalou ni bera na gauna vakarisito . 
 Na cava e sega ni kurabuitaki kina nira na yalolailai e so na lotu Vakarisito nikua ? 
 Vakacava o keda na lotu Vakarisito ? 
 E raica rawa na yapositolo o Paula ni veiganiti me tukuna vei ira mai Cesalonaika mera “ vakayaloqaqataki ira era yalo lailai . ” 
 E kaya e dua na ivola ni vosa vaKirisi e vakadewataki me “ yalo lailai ” e rawa ni tukuni tale ga me baleti ira “ era lomaleqataka e dua na ka ena loma ni dua na gauna . ” 
 E vakaraitaka na vosa i Paula oya ni so vei ira na lumuti ena yalo tabu era lomabibi tu . 
 Era yalolailai tale ga e so na lotu Vakarisito ena gauna oqo . 
 Ia na cava e vakavuna mera yalolailai ? 
 Meda raica mada e tolu na vuna levu . 
 Rawa ni Vakararawataki Keda Noda Tamata iValavala Ca 
 5 , 6 . 
 Na veivakacegui cava e solia vei keda na Roma 7 : ​ 22 - ​ 25 ? 
 Era sega ni vakataki ira na “ sa yali na nodra kila na madua ” na lotu Vakarisito dina baleta nira vakila tiko na revurevu ni nodra tamata ivalavala ca . 
 Era vakataki Paula ga , o koya e vola : “ E taleitaka na lomaqu mai loma na lawa ni Kalou . 
 Ia au sa qai raica ni dua tale na lawa e cakacaka tiko e yagoqu , ka lawa oya e saqata na lawa ka taleitaka na lomaqu . 
 Sa vakabobulataki au kina na lawa oya ki na i valavala ca sa cakacaka tiko e yagoqu . ” 
 E qai kuria o Paula : “ Au sa tamata vakaloloma dina o i au ! ” ​ ​ — Roma 7 : ​ 22 - ​ 24 , VV . 
 Sa bau yacovi iko beka na ka e yacovi Paula oya ? 
 E sega ni cala ke o vakila ni o tamata ivalavala ca , baleta ni o na vakila kina na ca ni ivalavala ca , ena uqeti iko tale ga mo cata na veika ca . 
 Ia e sega ni dodonu mo rarawataka tiko na nomu malumalumu oqo . 
 E kuria o Paula : “ Me vakavinavinakataki na Kalou e na vuku ni noda turaga ko Jisu Karisito ! ” 
 Io , e nuitaka tu o Paula ni na sereki koya mai na nona ivalavala ca na vakadavei ni dra i Jisu . ​ ​ — Roma 5 : ​ 18 . 
 Na cava ena vukea e dua me kua ni rarawataka na nona tamata ivalavala ca ? 
 Kevaka o dau rarawataka na nomu tamata ivalavala ca , me vakacegui iko mada ga na veika e vola na yapositolo o Joni : “ Kevaka sai valavala ca e dua , sa dua na noda Dautataro vei Tamada , ko Jisu Karisito , na yalododonu : ia sai bulubulu ni nodai valavala ca ko koya ; a sa sega e na vuku ni noda walega , e na vuku talega ni nodra na kai vuravura kecega . ” 
 Io , kevaka o rarawataka na nomu tamata ivalavala ca , nanuma ni o Jisu e mate ena vukudra na tamata ivalavala ca , e sega ni mate ena vukudra na sega ni ivalavala ca . 
 Io , “ sa i valavala ca kece ga na tamata ka sa sega ni kune vei keda na i tovo ni Kalou . ” ​ ​ — Roma 3 : ​ 23 , VV . 
 8 , 9 . 
 Na cava meda kua kina ni dau vakacalai keda vakataki keda ? 
 Kaya mada o a vakayacora e dua na ivalavala ca bibi . 
 E sega ni vakabekataki ni o sa tusanaka vakavica vei Jiova ena nomu masu . 
 Era sa vukei ira vakayalo tale ga na qase ni ivavakoso vakarisito . 
 O veivutuni dina , o qai vakadonui mo lewe tiko ga ni ivavakoso . 
 Se o sa biuta na isoqosoqo ni Kalou ena loma ni dua na gauna , ia o qai veivutuni mo rawa kina ni savasava tale . 
 Se e vei vei rau na ituvaki oqori o sotava , o na rawa ni dau nanuma tale na ivalavala ca o cakava oya qai vakararawataki iko voli ga . 
 Ke vaka kina , nanuma ni o Jiova e dau veivosoti “ vakalevu . ” 
 E sega tale ga ni vinakata o koya mo yalolailai . 
 Ia , oya sara ga na ka e vinakata o Setani . 
 Ena vakarusai na Tevoro baleta oya na itotogi e dodonu me tau vua , ia e vinakata o koya mo nanuma ni dodonu me tau tale ga vei iko na itotogi oya . 
 Kua ni vakatarai Setani me vakamatea na nomu vakabauta . 
 Vorati koya ena nona sasaga oqori , me vaka ga nomu vorata na veika tale e so . ​ ​ — 1 Pita 5 : 9 . 
 E vakatokai o Setani ena Vakatakila 12 : ​ 10 , me “ daubeitaki ira na wekada , ” oya o ira na lotu Vakarisito lumuti . 
 E “ beitaki ira tikoga e na mata ni Kalou e na siga kei na bogi . ” 
 Na tikinivolatabu oqo ena vukei iko mo raica ni o Setani e dauveibeitaki vakailasu qai marautaka tale ga ni raica nida beitaki keda nida ca , na ka e sega ni cakava vei keda o Jiova . 
 Na cava e betena na noda rarawataka vakalevu na cala eda cakava kevaka e rawa ni vakavuna meda soro koso ? 
 Kua ni vakatarai Setani me vakacacana na nomu veiwekani kei na Kalou . 
 Kua vakadua ni vakalaivi Setani me vakavuna na nomu guilecava ni o Jiova e “ yalololoma ka daulomasoli , sa vosovoso vakadede , ka levu na nona yalovinaka . ” ​ ​ — Lako Yani 34 : 6 . 
 Rawa Nida Yalolailai ni Vakaiyalayala na Ka Eda Cakava 
 E rawa ni vakayalolailaitaki keda vakacava na kena vakaiyalayala ga na ka eda rawa ni cakava ? 
 Era yalolailai e so na lotu Vakaristo baleta ni vakaiyalayala ga na nodra qarava na Kalou . 
 Vakacava o iko ? 
 De vakaleqa beka na nomu vakayagataka na levu ni gauna o dau vakayagataka e liu na kena tauvi iko e dua na mate levu se o sa qase mai . 
 Era vakauqeti na lotu Vakarisito mera volia na gauna mera qai vakayagataka ena cakacaka ni Kalou . 
 Ia vakacava ke tarova na nomu vakayagataki iko vakalevu ena cakacaka vakavunau na kena vakaiyalayala ga na ka o rawa ni cakava qai vakavuna na nomu yalolailai ? 
 E yaga vakacava vei keda na ivakasala i Paula ena Kalatia 6 : 4 ? 
 E uqeti keda na iVolatabu meda kua ni vucesa ia meda “ vakataki ira ga era sa vakabauta ka dau vosota vakadede ka ra na taukena na veika e sa yalataka na Kalou . ” 
 Ena rawa oqo kevaka eda raica na nodra ivakaraitaki vinaka da qai vakatotomuria na nodra vakabauta . 
 Ia ena sega ni yaga na noda vakatauvatani keda kei ira tale e so da qai nanuma ni sega ni yaga na veika eda cakava tiko . 
 Ke vaka kina , meda kauaitaka na ivakasala i Paula : “ Me dui lewai koya vakavinaka na tamata yadua ; kevaka e vinaka na nona lewa , e na qai rekitaka ga na ka e cakava , ka sega e na ka e cakava na tamata tani . ” ​ ​ — Kalatia 6 : ​ 4 , VV . 
 Na cava meda marautaka kina na cakacaka eda cakava vei Jiova ? 
 Kevaka e yalana na veika eda cakava na mate levu e tauvi keda tiko , e dodonu meda marau ga na lotu Vakarisito . 
 E vakadeitaka vei keda na iVolatabu : “ Ni sa sega ni tawa dodonu na Kalou me guilecava na nomudou cakacaka , kei na loloma , dou vakatakila ki na yacana . ” 
 De dua sa vakadredretaka mo cakava na veika o dau cakava e liu e dua na ituvaki o sotava tiko ia o sega ni cakava rawa kina e dua na ka . 
 E rawa ni vukei iko o Jiova mo vakaitavi ena so na basoga ni cakacaka vakavunau me vaka na vunau ena talevoni kei na nomu volavola . 
 Ena vakalougatataki iko tale ga o Jiova baleta ni o lomani koya ena lomamu kei na yalomu taucoko , o qai lomani ira tale ga na kai nomu . ​ ​ — Maciu 22 : ​ 36 - ​ 40 . 
 Rawa ni Vakayalolailaitaki Keda na “ Gauna Cacamatua ” 
 13 , 14 . ( a ) E rawa ni vakararawataki keda vakacava na noda bula tiko ena “ gauna cacamatua ” oqo ? 
 ( b ) E vakilai vakacava na caca veiwekani ena gauna oqo ? 
 Dina ga nida sa vakanamata tiko meda lai bula ena vuravura vou ni yalododonu e vakarautaka na Kalou , ia ena gauna oqo eda se bula tiko ena “ gauna cacamatua qai lewalewai dredre . ” 
 Ia e vakacegui keda na noda kila ni veika rarawa eda sotava tiko oqo e vakaraitaka ni sa voleka na noda vakabulai . 
 Ia , e tarai keda na veika e yaco yavokiti keda tiko . 
 Me kena ivakaraitaki , de sega tiko beka nomu cakacaka saumi . 
 De lailai beka ga na cakacaka saumi e tu . 
 Ni oti e vica na vula , de o na taroga beka se kauaitaka tiko o Jiova na veika o sotava tiko se sega , e rogoca beka nomu masu . 
 De o rairai vakaduiduitaki se vakayacori vei iko e dua na ka e tawadodonu . 
 Ni o wilika na veiulutaga ena niusiveva , de o vakataki Loti beka ena nona ‘ rarawataka vakalevu ’ na nodra ivalavala ca na tu yavoliti koya . ​ ​ — 2 Pita 2 : ​ 7 , VV . 
 Eda na sega ni rawa ni raibaleta e dua na ivakatakilakila ni gauna ni ivakataotioti . 
 E parofisaitaka na iVolatabu ni na levu era na “ caca veiwekani . ” 
 E levu na vuvale era sega sara ga ni veilomani . 
 E “ vakadinadinataki ni levu na tamata era vakamatei , ra moku , se ra vakacacani mai vei ira na lewe ga ni nodra vuvale , ” e kaya na ivola na Family Violence . 
 “ Na vanua sara ga e dodonu mera taqomaki kina na uabula kei na gone , sa yaco tale me vanua rerevaki duadua . ” 
 O ira na sa sotava na draki ni bula dredre era na dau lomaleqa vakalevu ra qai dau rarawa tale ga ena gauna era sa qase kina . 
 Vakacava ke o sa vakila tiko na leqa oqori ? 
 E uasivi vakacava na loloma i Jiova mai na nodra loloma na tamata ? 
 E lagata na daunisame o Tevita : “ Ni sa laivi au na tamaqu kei na tinaqu , ena qai keveti au cake ko Jiova . ” 
 E veivakacegui dina na noda kila ni uasivi cake na nona loloma o Jiova mai na nodrau loloma na noda itubutubu ! 
 Se mani mosi vakacava na nodrau biuti iko se nodrau vakararawataki iko na nomu itubutubu , ena sega ni vakaleqa oqori na levu ni nona lomani iko o Jiova . 
 Nanuma ni Kalou e dau vakayarayarataki ira mai o ira e lomana . 
 Se mani cava era cakava vei iko na tamata , e lomani iko tiko ga na Tamamu vakalomalagi ! 
 Sala me Wali Kina na Rarawa 
 16 , 17 . 
 Ni dua e rarawa , na cava e rawa ni cakava me kaukaua tiko kina vakayalo ? 
 E rawa mo walia na rarawa . 
 Ena vinakati mo dau vakaitavi vakalevu ena veicakacaka e gadrevi vua na lotu Vakarisito . 
 Dau vakasamataka na ka e tukuna na Vosa ni Kalou , vakauasivi ena gauna o yalolailai kina vakalevu . 
 E lagata na daunisame : “ Ni’u a kaya , sa tidara na yavaqu ; sa qai tokoni au , Jiova , na nomuni loloma . 
 Ni sa rui levu na noqu nanuma sa leqa kina na lomaqu , sa vakamarautaka na yaloqu na nomuni dauveivakacegui . ” 
 Nomu wilika wasoma na iVolatabu ena vukea me vakasinaiti na nomu vakasama ena vosa e veivakacegui qai veivakatataki cake . 
 E bibi tale ga na masu . 
 Kevaka mada ga o sega ni rawa ni vakaraitaka kece sara na veika e tu e lomamu ena vosa , e kila vinaka o Jiova na ka o via tukuna tiko . 
 E solia na veivakadeitaki oqo na daunisame : “ Mo biuta vei Jiova na nomui colacola bibi , ena tokoni iko ko koya : ena sega ni laivi ira na yalododonu me ra vakayavalataki e na dua na gauna . ” ​ ​ — Same 55 : 22 . 
 Na cava e rawa ni cakava o koya e yalolailai ? 
 E so era sa yalolailai balavu tu mai . 
 * Ke o dua vei ira oqori , dau tovolea mo vakasamataka na vuravura vou kei na gauna ‘ ena sega ni kaya kina e dua na lewe ni koro , Au sa tauvi mate . ’ 
 Ke o dau yalolailai tu ga , de na vinaka mo lai raica na vuniwai . 
 E bibi tale ga mo dau qarauna na nomu bula . 
 E rawa ni veivuke na nomu kania na kakana vinaka kei na nomu vakaukaua yago . 
 Dau vakacegu vinaka tale ga . 
 Kua ni yadra sivia ena nomu sara retioyaloyalo , kua tale ga ni vakaitavi ena ka ni veivakamarautaki ena vakaoca na nomu vakasama kei na yagomu . 
 Tomana tiko ga na nomu cakava na cakacaka e vakamarautaka na Kalou ! 
 Dina ga ni se bera na gauna ena ‘ tavoya tani kina na wainimata kece ga ’ o Jiova , ia ena vukei iko mo vosota . ​ ​ — Vakatakila 21 : 4 ; 1 Korinica 10 : 13 . 
 Bula Tiko “ e Ruku ni Liga Kaukauwa ni Kalou ” 
 Na cava e yalataka o Jiova vei ira na rarawa tiko ? 
 Dina ga ena levu na rarawa e sotava na tamata yalododonu , ia e vakadeitaka na iVolatabu ni na “ vakabulai koya ko Jiova mai na ka kecega . ” 
 E veivakabulai vakacava na Kalou ? 
 Ni masulaka wasoma na yapositolo o Paula me vakabulai mai na ‘ kau e lauta tiko na lewena , ’ e tukuna vua o Jiova : “ Sa rauti iko na noqu loloma : ni sa vakalevui na noqu kaukauwa , ni sa malumalumu e dua . ” 
 Na cava e yalataka o Jiova vei Paula , kei na cava e yalataka tale ga vei iko ? 
 E sega ni nomu vakabulai ena gauna oqo , ia e yalataka ga me solia vei iko na kaukaua mo rawa kina ni vosota . 
 Na cava e yalataka na 1 Pita 5 : ​ 6 , 7 me baleta na gauna eda vakatovolei kina ? 
 A vola na yapositolo o Pita : “ Dou qai vakamalumalumutaki kemudou e ruku ni liga kaukauwa ni Kalou , me vakalevulevui kemudou cake ko koya e na gauna sa lokuci : ka dou biuta vei koya na nomudou lomaocaoca kecega ni sa daunanumi kemudou ko koya . ” 
 Ena sega ni biuti iko o Jiova baleta ni nanumi iko o koya . 
 Ena tokoni iko ena gauna o vakatovolei kina . 
 Nanuma tiko ni o ira na lotu Vakarisito yalodina era na taqomaki ena “ ruku ni liga kaukauwa ni Kalou . ” 
 Nida qaravi koya , ena solia vei keda o Jiova na kaukaua meda dau vosota . 
 Kevaka eda yalodina tiko ga vua , ena sega ni dua na ka e vakaleqai keda vakayalo . 
 O koya gona , meda yalodina tiko mada ga vei Jiova me rawa kina nida lai marautaka na vuravura vou e yalataka vei keda , na gauna ena qai vakaoti kina vakadua na rarawa ! 
 [ iVakamacala e ra ] 
 Sa veisau na yaca . 
 Na yalolailai balavu e sega ni yalolailai vagauna , ia e vakamacalataki ga me rarawa e kaukaua qai vakilai balavu tale ga . 
 Me ikuri ni kena ivakamacala , raica na Watchtower , 15 Okotova , 1988 , tabana e 25 - 9 ; 15 Noveba , 1988 , tabana e 21 - 4 ; kei Na Vale ni Vakatawa , 1 Sepiteba , 1996 , tabana e 30 - 1 . 
 O se Nanuma tiko ? 
 • Na cava era rarawa tale ga kina na tamata i Jiova ? 
 • Na cava e so na ka e vakavuna mera yalolailai na tamata ni Kalou ? 
 • E vukei keda vakacava o Jiova meda vosota na nuiqawaqawa ? 
 • Eda taqomaki vakacava ena “ ruku ni liga kaukauwa ni Kalou ” ? 
 [ iYaloyalo ena tabana e 25 ] 
 Era na marau na tamata i Jiova dina ga nira sotava na veika rarawa 
 [ iYaloyalo ena tabana e 28 ] 
 Na vunau ena talevoni e dua na sala eda qaravi Jiova kina ena lomada taucoko 
 E Ka Vakavuku Meda Rerevaka na Kalou ! 
 “ A rerevaki Jiova na vu ni vuku . ” ​ — VOSA VAKAIBALEBALE 9 : ​ 10 . 
 Na cava e sega ni vakaibalebale kina vei ira e levu na kena tukuni mera rerevaka na Kalou ? 
 DUA na gauna a dau isakisaki tu me tukuni vua e dua ni dau rerevaka na Kalou . 
 Nikua , e sa sega , sa sega tale ga ni vakaibalebale vei ira e levu . 
 Era na taroga beka : ‘ Ke dau loloma na Kalou , na cava meu rerevaki koya kina ? ’ 
 Ena nodra rai , e ka ca na rere , e ka vakadomobula . 
 Ia , na rerevaki dina ni Kalou e duatani na kena ibalebale , eda na dikeva ni sega ni yalani ga ena taqaya se domobula . 
 2 , 3 . 
 Na cava e okati ena noda rerevaka dina na Kalou ? 
 E vakaraitaki ena iVolatabu ni rerevaki ni Kalou e ka vinaka . 
 E vakaibalebaletaki ena nona dokai kei na nona rokovi na Kalou , kei na noda saga meda kua ni vakararawataki koya . 
 E okati kina na noda ciqoma na ivakatagedegede savasava ni Kalou , noda muria vakavoleka , kei na noda guta meda moica noda bula me salavata kei na ka e vinakata . 
 E kaya e dua na ivola , ni rere dina vaka oqo ena rawa kina vua e dua me tu vua “ na rai dodonu me baleti koya na Kalou . 
 Ena vinaka kina nona ivalavala , ena cata tale ga na veika ca kece . ” 
 Sa rauta me kaya na Vosa ni Kalou : “ A rerevaki Jiova na vu [ “ na itekitekivu , ” NW ] ni vuku . ” ​ ​ — Vosa Vakaibalebale 9 : ​ 10 . 
 Na noda rerevaka na Kalou ena cakayaco ena levu sara na basoga ni noda bula . 
 Ena sega ni vakavukui keda wale ga , ia ena kauta tale ga mai na reki , vakacegu , tiko vinaka , bula dede , kei na nuidei . 
 Ena uqeti keda tale ga meda vakararavi vua na Kalou , meda nuitaki koya , meda raici koya me noda idrodro . 
 E veivolekati sara kei na vakabauta , na loloma tale ga . 
 Ena vakatau sara ga kina na veika kece e vauca na noda veiwekani kei na Kalou , kei ira noda itokani . 
 Noda rerevaka na Kalou e okati kina noda kila deivaki ni o koya na Tamada vakalomalagi e kauaitaki keda yadua sara ga , qai dau tu vakarau me vosota noda cala . 
 O ira ga na daucaka ca ra qai sega ni veivutuni e dodonu mera domobulataki koya na Kalou . 
 * ​ ​ — Iperiu 10 : ​ 26 - ​ 31 . 
 Vulica Mo Rerevaki Jiova 
 Eda na vulica vakacava meda rerevaki Jiova ? 
 Me vaka ni noda vakatulewa vakayalomatua kei na nona vakadonui keda na Kalou e vakatau tiko ena noda rerevaki koya , eda na via ‘ vulica ’ sara ga na rere oqo . 
 Ia , eda na vulica vakacava ? 
 E rawa nida ‘ vuli ’ ena kedra ivakaraitaki e levu na tagane kei na yalewa dau rerevaka na Kalou e volai tu na kedra itukutuku ena iVolatabu . 
 Me rawa nida kila se cava sara mada na ibalebale ni noda rerevaka na Kalou , ena vinaka meda raica mada e dua na kena ivakaraitaki . 
 Oqo e baleti Tui Tevita e Isireli makawa . 
 E yaga vakacava vei Tevita na vakatawasipi ena nona lai kila na rerevaki Jiova ? 
 O Jiova a sega ni vakadonui Saula , na imatai ni tui kei Isireli , baleta ni a rerevaka vakalevu cake na tamata , sega ni rerevaka na Kalou . 
 Ena yasana kadua , e vakadinadinataki ena bula i Tevita ni dua o koya e rerevaka dina na Kalou . 
 Ni se gone , e dau lai vakatawani ira voli na sipi i tamana . 
 Na nona rerevaki Jiova o Tevita e rairai vu mai na nona dau vakasarava na veikalokalo ni vakatawa sipi duadua voli e veibogi . 
 E sega ni kila taucoko sara o koya na levu ni kalokalo , ia e donu na vanua e lai tini kina nona vakanananu ​ ​ — oya ni dodonu me dokai na Kalou , me vakalagilagi tale ga . 
 A vola o koya : “ Ni’u sa vakananuma na nomuni lomalagi , na cakacaka ni qaqalo ni ligamuni , na vula kei na kalokalo ko ni sa lesia ; a cava na tamata mo ni nanumi koya kina ? 
 Kei na luve ni tamata , mo ni dautalevi koya kina ? ” ​ ​ — Same 8 : ​ 3 , 4 . 
 E tarai Tevita vakacava nona raica na cakacaka ni liga i Jiova ? 
 Sa rauta me qoroqoro o Tevita ni vakatauvatana na nona somidi kei na lomalagi vakaitamera . 
 E sega ni domobula ena ka e raica , e uqeti koya ga me vakacaucautaki Jiova ena nona kaya : “ Sa tukuna na lagilagi ni Kalou ko lomalagi ; ka sa vakatakila na cakacaka ni ligana na maliwa levu . ” 
 Nona qoroya o Tevita na ibulibuli i Jiova e vakavolekati koya vua , e uqeti koya tale ga me via vulica qai muria na nona ivakatagedegede uasivi . 
 Vakasamataka mada na titobu ni nona dokai Jiova o Tevita ni sa lagata : “ Sai kemuni ka levu , ka sa cakava na ka e veivakurabuitaki : sai kemuni duaduaga na Kalou . 
 Mo ni vakavulici au , Jiova , e nomuni sala ; au na muria na nomuni vosa dina : mo ni vakaduataka na lomaqu me rerevaka na yacamuni . ” ​ ​ — Same 86 : ​ 10 , 11 . 
 E vakayaloqaqataki Tevita vakacava na nona rerevaka na Kalou me vala kei Koliaci ? 
 Nira kaba yani na nodra vanua na Isireli na kai Filisitia , e qai vakalialiai ira na Isireli na nodra toanivala ​ — o Koliaci , e dua na tuwawa vakaitamera e rauta ni tolu na mita na kena balavu . 
 E vaka me cavuta tiko na vosa ni veivakalialiai oqo o Koliaci : ‘ Digia mai e dua me keirau vala ! 
 Ke qaqa , keimami na qaravi kemuni . ’ 
 E curumi Saula kei na nona mataivalu na rere . 
 O Tevita ? 
 Sega sara . 
 E kila o koya ni o Jiova ga e dodonu me rerevaki . 
 Na tamata ? 
 Sega , veitalia se mani vakacava na nona kaukaua . 
 “ Ka’u sa lako mai vei iko e na yaca i Jiova ni lewe vuqa , ” e kaya o Tevita vei Koliaci , “ me ra kila talega kina ko ira nai vavakoso taucoko oqo ni sa sega ni ia na veivakabulai ko Jiova e nai seleiwau kei na moto ; ni sa lewa nai valu ko Jiova . ” 
 Ena nona irabo wale ga kei na dua bulu na vatu ​ ​ — salavata kei na veivuke i Jiova ​ ​ — e qai vakadavora na tuwawa oya o Tevita . ​ ​ — 1 Samuela 17 : ​ 45 - ​ 47 . 
 Na cava eda vulica ena kedra ivakaraitaki e so era dau rerevaka na Kalou ? 
 De dua e so na meca se ka dredre eda sotava tiko e via tautauvata ga kei na ka a sotava o Tevita . 
 Na cava meda cakava ? 
 E rawa nida vakatotomuri Tevita kei ira na tamata ni Kalou ena gauna sa oti ​ ​ — ena nodra rerevaka na Kalou . 
 Na rerevaki ni Kalou ena kauta laivi na rerevaki ni tamata . 
 A uqeti ira na nona itokani Isireli na tamata yalodina ni Kalou o Niemaia ena gauna era veitusaqati tiko kina na meca : “ Ni kakua ni rerevaki ira : ni nanumi Jiova , sa levu ka rerevaki . ” 
 O ira na tamata ni Kalou me vakataki Tevita kei Niemaia era vakayacora vinaka nodra ilesilesi ni tokoni ira o Jiova . 
 E rawa tale ga nida vakayacora na noda ilesilesi kevaka eda rerevaka na Kalou . 
 Rerevaka Tiko ga na Kalou ni O Sotava na Leqa 
 iTuvaki cava soti e vakaraitaka kina o Tevita nona rerevaka na Kalou ? 
 Ni vakamatei Koliaci oti o Tevita , a vukei koya o Jiova ena levu tale na sala . 
 A saga vakavica o Saula ena levu ni nona vuvu , me vakamatei Tevita . 
 A tekivu ena nona via vakamatei koya sara ga e matanavotu , ni sega ni rawa , sa qai saga vaqaseqase , lai tini sara ena nona tala yani e dua na mataivalu . 
 E dina ni sa vakaraitaka oti o Jiova vei Tevita ni na yaco me tui , ia a dro tale tiko o Tevita me vicavata na yabaki , so na gauna e vala , lakovata kei na nona waraka tiko na gauna me qai solia kina vua o Jiova na itutu vakatui . 
 Ena gauna kece oqo , e vakaraitaka tiko kina o Tevita nona rerevaka na Kalou dina . ​ ​ — 1 Samuela 18 : ​ 9 , 11 , 17 ; 24 : 2 . 
 Ni sotava o Tevita na ituvaki leqataki , e vakaraitaka vakacava nona rerevaka na Kalou ? 
 Dua na gauna a lai qara bula sara o Tevita vei Akisi , na tui Kaca , na koro nei Koliaci e Filisitia . 
 Ra mani vakatukutuku vua na tui na nona tamata ena nodra kaya ni o Tevita e meca ni nodra matanitu . 
 Na cava e qai cakava o Tevita ena ituvaki leqataki oya ? 
 E talaucaka na lomana vei Jiova ena masu . 
 Dina ni qai vakalialiai koya vakailasu me bula kina , ia e kila o Tevita ni o Jiova dina ga a vakalougatataka na nona sasaga me vakabulai . 
 Nona dau vakararavi vei Jiova mai vu ni yalona kei na nona nuitaki koya e vakaraitaka ni dua o koya e dau rerevaka dina na Kalou . ​ ​ — Same 34 : ​ 4 - 6 , 9 - ​ 11 . 
 Me vakataki Tevita , eda na vakaraitaka vakacava noda rerevaka na Kalou nida sotava na leqa ? 
 Me vakataki Tevita , e rawa nida vakaraitaka noda rerevaka na Kalou ena noda nuitaka nona vosa ni yalayala ni na vukei keda nida sotava na leqa . 
 E kaya o Tevita : “ Laiva na nomu sala vei Jiova ; vakararavi vua , ka na vakayacora ko koya . ” 
 Sega ni kena ibalebale oqo meda sa biuta ga vei Jiova na noda leqa da qai sega ni bau cakava kina e dua na ka . 
 A sega ni kerea wale ga o Tevita na veivuke ni Kalou qai mai vakawelewele tu yani . 
 A vakayagataka na kaukaua kei na vuku e solia vua o Jiova me walia kina na leqa e sotava . 
 Ena gauna vata oya , e kila o Tevita ni sega ni rawa ni walia na nona leqa ena kaukaua ga vakatamata . 
 Dodonu meda vaka tale ga oya . 
 Nida sotava na leqa , meda saga meda walia ena noda kaukaua kece , da qai laiva vei Jiova na kena vo . 
 So na gauna eda dau vakila ni sa sega tale ni dua na ka e rawa nida cakava , meda sa vakararavi ga vei Jiova . 
 Gauna vaka oqo eda sa na qai vakaraitaka kina ni vu dina mai lomada noda rerevaki Jiova . 
 E rawa ni vakacegui keda ena tikina oqo na ka e cavuta o Tevita : “ A vosa vuni nei Jiova sa tu [ “ E dau tu voleka o Jiova , ” NW ] vei ira era rerevaki koya . ” ​ ​ — Same 25 : 14 . 
 Na cava meda taura kina vakabibi na noda masu , ia na rai vakacava me kua sara ni tiko vei keda ? 
 O koya gona , e dodonu meda raica vakabibi na noda masu vua na Kalou kei na noda veiwekani kei koya . 
 Nida masu vei Jiova , e dodonu meda “ vakabauta ni sa bula ko koya , ni sa saumi ira talega era sa dauvakasaqarai koya . ” 
 Ni sa vukei keda , e dodonu meda ‘ vakavinavinakataka , ’ me vaka e vakasalataki keda kina na yapositolo o Paula . 
 Meda kua sara ni vakataki ira e so , me vaka a tukuna e dua na lotu Vakarisito lumuti : “ Era nanuma ni Kalou e vakataki ira na dauveiqaravi e valenikana . 
 Nira vinakata ga e dua na ka era sikinala yani me kusa mai . 
 Ni yaco oti na lomadra , era sega ni qai via kauaitaki koya tale . ” 
 Na ivakarau vaka oqo e dusia vakasigalevu na nona sega ni rerevaki dina na Kalou . 
 Ni Seavu Yani na Rere Dina 
 Gauna cava e beca kina o Tevita na Lawa ni Kalou ? 
 Nona vakila o Tevita na veivuke i Jiova ena gauna ni nona rarawa e vakatitobutaka sara ga nona rerevaka na Kalou kei na nona nuitaki koya . 
 Ia , e tolu na ka lelevu e sotava o Tevita e vaka me laurai kina na seavu yani ni nona rerevaka na Kalou . 
 Oqo e lai tini sara ena so na leqa lelevu . 
 Na kena imatai e yaco ni vakarautaka na kau lesu ni kato ni veiyalayalati i Jerusalemi . 
 E sega ni laiva mera colata na Livai me vaka e vakamatatataki ena Lawa ni Kalou , sa qai vakavodoka ena qiqi . 
 A liu tiko o Usa ena gauna e tara kina na kato ni voleka ni lutu . 
 A mate koto ga o Usa ena vanua oya ena vuku ni “ nona cala . ” 
 E cala levu dina o Usa , ia e rawa ni bale tale ga vei Tevita na nona mate ni a beca o Tevita na Lawa ni Kalou . 
 Ni dua e rerevaka na Kalou , ena muria na nona veidusimaki ena veika kece e cakava . ​ ​ — 2 Samuela 6 : ​ 2 - 9 ; Tiko Voli mai na Lekutu 4 : ​ 15 ; 7 : 9 . 
 Na cava e yaco ena nona wiliki ira na Isireli o Tevita ? 
 E muri , e qai wiliki ira na dauvala ni Isireli o Tevita ena veiuqeti i Setani . 
 Ena nona vakayacora oqo , e vakaraitaka kina ni sa seavu yani na nona rerevaka na Kalou , tini sara ena nodra mate e 70,000 na Isireli . 
 Dina ni qai veivutuni o Tevita , ia sa yaco vei koya kei ira na lewe ni nona matanitu na leqa vakaitamera . ​ ​ — 2 Samuela 24 : ​ 1 - ​ 16 . 
 Na cava e vakavuna me lai tini o Tevita ena cala ni veibutakoci ? 
 Nona sega ni rerevaka na Kalou o Tevita ena dua tale na gauna e lai tini me veibutakoci kina kei Pacisepa , na wati Uraia . 
 Kila vinaka tu o Tevita ni cala na veibutakoci se nona via domona mada ga na watina e dua tani tale . 
 E tekivu na leqa ena nona raici Pacisepa ni sili tiko . 
 Ke rerevaka dina na Kalou ena gauna oya , ke a lako tani ga se vakamua tani na nona vakasama . 
 Ia , e qai “ vakararai tiko ga . ” 
 Na levu ni nona gagano e lai seavu wale kina nona rerevaka na Kalou . 
 E guilecava vakadua o Tevita ena gauna oya ni dodonu me nanumi Jiova ena veika kece e cakava . ​ ​ — Same 139 : ​ 1 - 7 . 
 Na cava e qai yacovi Tevita ena vuku ni nona cala ? 
 Na veibutakoci i Tevita e basika kina e dua na gonetagane . 
 Sega ni dede a talai Necani o Jiova me lai vakavotuya na ivalavala ca i Tevita . 
 E qai kilai yalona tale o Tevita , veivutuni sara ni sa qai rerevaki Jiova tale . 
 E masuti Jiova me kua ni biuti koya , me kua tale ga ni kauta laivi vua na yalona tabu . 
 E vosoti Tevita o Jiova , vakamamadataka na kena itotogi , ia a vakalaiva me se sauti koya mada ga na ca ni nona ivalavala . 
 E mate na luve i Tevita , tekivu tale ga e kea na vakilai tu ni rarawa kei na ca ena nona vuvale . 
 Na veika rarawa kece oqo e yaco ena vuku ni kena seavu vakalailai vua na nona rerevaka na Kalou ! ​ ​ — 2 Samuela 12 : ​ 10 - ​ 14 ; 13 : ​ 10 - ​ 14 ; 15 : 14 . 
 Vakamacalataka na rarawa e rawa ni vu mai na dua na ivalavala ca . 
 Nikua tale ga , ena vakilai vakalevu sara na leqa kevaka e sega ni rerevaki na Kalou . 
 Vakabibi ena ka e vauca na nona ivakatagedegede savasava . 
 Vakasamataka mada na nona rarawa e dua na yalewa vakawati gone ena nona qai kila ni a sega ni yalodina vua o watina ena gauna e lai cakacaka tu kina i valagi . 
 Ena levu ni nona rarawa kei na vutugu , sa qai tabaka na tagi . 
 Ena vakacava na dede ni gauna me na qai rawa ni nuitaki watina tale , me dokai koya tale ga ? 
 Ena sega ni yaco na leqa lelevu vaka oqo kevaka eda rerevaki koya dina na Kalou . ​ ​ — 1 Korinica 6 : ​ 18 . 
 Noda Rerevaka na Kalou ena Tarovi Keda mai na Ca 
 Cava na inaki i Setani , ia na cava e dau vakayagataka me rawa kina nona inaki ? 
 Sa qai torosobu ga nikua o vuravura ena veivakamuai i Setani , e nona sasaga levu tale ga me vakadukadukalitaki keda na lotu Vakarisito dina . 
 Dau saga sara ga o koya me rawa na noda vakasama kei na lomada . 
 E vakayacora oqo ena nona vakayagataka e rua na ka erau dau veitaratara sara ga vakadodonu i lomada kei na noda vakasama ​ ​ — oya na matada kei na daligada . 
 Na cava o na cakava ke o raica vakidacala , rogoca , se sotava sara ga e dua na ituvaki e rawa ni vecei iko mo caka ca ? 
 E yaga vakacava na nona rerevaka na Kalou e dua na lotu Vakarisito me drotaka kina na veitemaki ? 
 Vakasamataka mada oqo na italanoa kei André , * e qase ni ivavakoso , vakaluveni , e vuniwai ena dua na vanua mai Urope . 
 Ni dau yadra e valenibula o André ena veibogi , dau nodra cakacaka e so na yalewa era cakacaka vata mera vakauta vua e so na itukutuku veivagarogaroi era vola ena tikiniveva . 
 Na itukutuku oqo era dau sureti koya kina mera veiyacovi . 
 Dei toka ga o André ena nona sega ni kauaitaka nodra sasaga . 
 Mani vakatulewataka o André ni sa na vinaka me vagalala mai na vanua oya , lai kunea sara e dua na cakacaka ena dua tale na vanua . 
 E ka vakayalomatua dina nona digia me rerevaka na Kalou , e vakalougatataki kina . 
 Nikua , sa cakacaka vagauna tiko ena valenivolavola ni tabana ni iVakadinadina i Jiova ena nona vanua . 
 20 , 21 . ( a ) Ena vukei keda vakacava noda rerevaka na Kalou meda kua ni caka cala ? 
 ( b ) Cava ena vakamatatataki ena ulutaga e tarava ? 
 Na vakasamataki tiko ga ni ka ca e rawa ni vakarawarawataka sara vua e dua me vakanadakuya na nona veiwekani talei kei na Kalou , qai douvaka na ka e sega sara ga ni dodonu me cakava . 
 Ena yasana kadua , kevaka eda rerevaki Jiova , eda na vakayawaki keda , se da na lako tani sara ga mai na ka ni veivakamarautaki , vanua , ituvaki , se vei ira e rawa nira vakacacana na noda itovo savasava . 
 De o na madua kina vakalailai , ia e lailai sara oya ni vakatauvatani kei na kena bibi vei iko na veivakadonui ni Kalou . 
 Nida rerevaka na Kalou , eda na sega ni nakita meda raica na veika vakasisila me vaka na iyaloyalo ca , eda na ‘ tarova ’ ga na matada mai na veika vaka oya . 
 Ke da vakayacora oqo , sa rawa nida nuidei ni na vukei keda o Jiova meda ‘ gumatua ’ tiko ga me yacova sara na icavacava , me vakarautaka tale ga vei keda na ka kece eda gadreva . ​ ​ — Same 84 : 11 ; 119 : 37 . 
 Io , e ka vakavuku dina ga meda rerevaka na Kalou e veigauna kece . 
 Ena kauta tale ga mai vei keda na marau dina . 
 Ia , oqo ena qai vakamatatataki ena ulutaga e tarava . 
 [ iVakamacala e ra ] 
 Raica na ulutaga “ Na Rai ni iVolatabu : Na Cava Mo Rerevaka Kina na Kalou Dauloloma ? ” 
 ena Yadra ! , Julai - Sepiteba 1998 , e tabaka na iVakadinadina i Jiova . 
 Sa veisau na yaca . 
 Rawa Mo Vakamacalataka ? 
 • Na itovo vakarisito cava soti e okati tiko ena noda rerevaka na Kalou ? 
 • Ena vakamalumalumutaka vakacava na rerevaki ni tamata na noda rerevaka na Kalou ? 
 • Eda na vakaraitaka vakacava ni donu tiko na noda rai me baleta na masu ? 
 • Ena tarovi keda vakacava mai na caka cala na noda rerevaka na Kalou ? 
 [ iYaloyalo ena tabana e 23 ] 
 Vulica o Tevita me rerevaka na Kalou ena nona dau sarava na nona ibulibuli 
 [ iYaloyalo ena tabana e 24 ] 
 Cava o na cakava ke o temaki vakasauri ena dua na ituvaki o sotava ? 
 E Vakavu Marau Nida Rerevaki Jiova ! 
 “ E marau o koya e rerevaki Jiova . ” ​ — SAME 112 : ​ 1 , NW . 
 1 , 2 . 
 Na cava ena yaco kevaka eda rerevaki Jiova ? 
 E SEGA ni rawarawa na kunei ni marau . 
 Na noda vakila na marau dina e vakatau ena noda vakatulewa vinaka , noda cakava na ka e dodonu , kei na noda gole tani mai na ca . 
 Na Kalou o Jiova , o koya e buli keda , e sa solia vei keda na nona Vosa na iVolatabu me dusimaki keda ena sala meda marautaka kina na noda bula . 
 Eda na marau dina , da lomavakacegu tale ga kevaka eda vakasaqara na veidusimaki ni Kalou , ni oqo dina na sala eda na vakaraitaka kina noda rerevaki koya . ​ ​ — Same 23 : 1 ; Vosa Vakaibalebale 14 : 26 . 
 Eda na dikeva ena ulutaga oqo e so na ivakaraitaki ena gauna vakaivolatabu kei na ivakaraitaki ena gauna oqo e dusia ni kevaka e dua e rerevaka dina na Kalou , ena tu vua na kaukaua me sabaya kina na veika ca , ena yaloqaqa tale ga me cakava na ka dodonu . 
 Eda na raica ni noda rerevaka na Kalou ena vakavu marau vei keda ni na uqeti keda meda vakadodonutaka na noda cala , me vaka a vakayacora o Tevita . 
 Eda na raica tale ga ni rerevaki Jiova e dua na isolisoli talei e rawa nira vakadewataka na itubutubu vei ira na luvedra . 
 Io , e vakadeitaka vei keda na Vosa ni Kalou ni na “ marau o koya e rerevaki Jiova . ” ​ ​ — Same 112 : ​ 1 , NW . 
 Vakavinakataki Tale ni Veiwekani kei na Kalou 
 Na cava a rawa kina vei Tevita me vakavinakataka tale nona veiwekani kei na Kalou ? 
 Eda sa dikeva ena ulutaga sa oti e tolu na gauna a sega ni vakaraitaka kina o Tevita ni rerevaka na Kalou , lai cakava sara kina na ka ca . 
 Ia , na nona ciqoma na veivakadodonutaki i Jiova e dusia ni a sega ni yali vakadua vua na nona rerevaka na Kalou . 
 Nona doka na Kalou kei na nona rokovi koya e tusanaka kina nona cala , vakadodonutaka nona ilakolako , vakavinakataka tale nona veiwekani kei na Kalou . 
 E levu sara na ka rarawa a vakila o koya kei ira na nona itokani ena vuku ni nona cala , ia e qai ciqomi koya lesu o Jiova , vakalougatataki koya tale ga ena vuku ni nona veivutuni dina . 
 Na ivakaraitaki i Tevita ena vakayaloqaqataki ira na lotu Vakarisito era sikalutu ena ivalavala ca bibi ena gauna oqo . 
 Ena yaga vakacava vua e dua na nona rerevaka na Kalou me marautaka tale kina na nona bula ? 
 Dua tale na ivakaraitaki o Silina . 
 * E dauveiqaravi vakatabakidua ia e qai coko ena vakailala ca , vakayacora sara e so na ivalavala sega ni vakarisito , vakasivoi kina mai na ivavakoso . 
 Ni sa kilai yalona tale , sa qai saga o Silina ena nona igu kece me vakavinakataka na nona veiwekani kei Jiova . 
 Oti sa qai vakalesui tale ena ivavakoso . 
 Ena loma ni gauna kece oqo , a sega ni bau datuvu o Silina , e vinakata tiko ga mai vu ni lomana me qaravi Jiova . 
 Toso na gauna sa qai vakaitavi tale ena cakacaka vakapainia . 
 E muri , e sa qai vakamau kei na dua na qase ni ivavakoso matua , marautaka tiko kina ena gauna oqo na nodrau veiqaravi ena ivavakoso . 
 E rarawataka o Silina nona a gole tani vakalailai mai na sala vakarisito , ia e marau ga baleta ni nona rerevaka na Kalou a vakavuna me lesu tale mai . 
 Bolea na Veika Dredre me Kua ga ni iValavala Ca 
 5 , 6 . 
 Vakamacalataka na rua na gauna kei na vuna a vakabulai Saula kina o Tevita . 
 E vinaka cake me tarovi keda na noda rerevaka na Kalou ni se bera nida caka ca . 
 Oqo sara ga na ka a yaco vei Tevita . 
 Dua na siga ni vakasasataki Tevita tiko o Saula , e qai curuma e dua na qaravatu e sa vuni rawa tiko mai loma o Tevita kei ira nona tamata . 
 Era uqeti Tevita na nona tamata me vakamatei Saula . 
 Sega beka ni sa mai solia tiko oqo vei Tevita o Jiova na kena meca ? 
 E yaqa lo yani o Tevita qai seleta na bele ni isulu nei Saula . 
 E lailai sara na ka e cakava oya , ia ni rerevaka na Kalou o Tevita , oya na vuna e qai lai ca tu kina na nona lewaeloma . 
 E tarovi ira nona tamata o Tevita ena nona kaya : “ E na vuku i Jiova , me’u kakua sara ni kitaka na ka oqo vua na noqu turaga , o koya ka lumuta ko Jiova . ” 
 * ​ ​ — 1 Samuela 24 : ​ 1 - 7 . 
 Ena dua tale na gauna nira keba toka na sotia nei Saula ena dua na bogi , e qai “ biti ira na moce lutu maivei Jiova . ” 
 Erau qai curuma lo na nodra keba o Tevita kei na vugona yaloqaqa o Apisai , rau lai duri sara tu e yasa i Saula ni moce lutu koto . 
 Vinakata sara ga o Apisai me sa vakacavara e kea na bula i Saula . 
 E qai tarovi koya o Tevita ena nona taroga : “ O cei me dodoka na ligana vua ka lumuta ko Jiova , ka sega ni cala kina ? ” ​ ​ — 1 Samuela 26 : ​ 9 , 12 . 
 Na cava e tarovi Tevita voli e sega kina ni ivalavala ca ? 
 Cava a sega ni vakamatei Saula kina o Tevita ena rua na gauna oya ? 
 Baleta ni rerevaki Jiova cake vakalevu , vakalailai o Saula . 
 Ni rerevaka dina na Kalou , e bolea o koya me sotava na veika rarawa , me kua ga ni ivalavala ca . 
 E nuitaki Jiova ni na taqomaki ira na nona tamata , taqomaki koya tale ga . 
 E kila o Tevita ni nona vakararavi vua na Kalou ena vakavu marau vua , ena vakalougatataki tale ga kina . 
 Ena yasana kadua , e kila ni na sega ni vakadonui koya na Kalou ke vakalecalecavi koya . 
 E kila tale ga o Tevita ni na qai vakayacora ga o Jiova nona vosa ni yalayala . 
 Oya ena nona biuti koya ena itutu vakatui , kei na nona vakasivoi Saula ena nona gauna lokuci . ​ ​ — 1 Samuela 26 : 10 . 
 E Vakavu Marau na Noda Rerevaka na Kalou 
 E yaga vakacava vei keda na ivakaraitaki i Tevita ni sotava na ka dredre ? 
 Nida lotu Vakarisito , eda kila nida na vakalialiai , vakacacani , se sotava e so tale na ka dredre . 
 So tale beka na gauna eda na sega ni veimaliwai vinaka kei na so na tacida vakayalo . 
 Ia , eda kila ni raica tu o Jiova na ka kece , e dau rogoca noda masu , ena qai vakadodonutaka tale ga na ka kece ena kena gauna veiganiti , me salavata kei na nona inaki . 
 O koya gona , eda na sega ni rerevaki ira na keda meca , eda rerevaki Jiova ga da qai waraki koya me vakabulai keda . 
 Vakataki Tevita , eda na sega ni via sauma na ca , eda na sega tale ga ni via beca na ivakatagedegede i Jiova ena noda vinakata ga me kua ni yaco vei keda e so na ka dredre . 
 Baleta e muri , eda na qai marau ga . 
 E rawa vakacava oqo ? 
 Vakamacalataka na marau e vakilai ena rerevaki ni Kalou , e dina ni yaco kina na veivakacacani . 
 E kaya e dua e sa kaulotu dede tu mai Aferika : “ Au dau vakasamataka e dua na tina kei na luvena goneyalewa erau a sega ni via voli ivakatakilakila ni isoqosoqo vakapolitiki ena nodrau sega ni via to ena dua na yasana . 
 Era qai mokulaki rau vakaca sara e dua na ilala tagane , oti erau sa qai vakatalai me rau suka i nodrau vale . 
 Ena nodrau ilakolako lesu , dua na ka nona saga o tina me vakacegui luvena ena levu ni nona tagi , ni sega ni taura rawa na vuna erau mokulaki kina . 
 Erau sega ni marau ena gauna oya ena vuku ni rarawa erau sotava , ia e vinaka nodrau lewaeloma . 
 Dua na ka nodrau marau e muri ena nodrau kila ni rau a talairawarawa vua na Kalou . 
 Ke rau a volia na ivakatakilakila vakapolitiki , ke ra a marau na ilala tagane oya . 
 Ke ra saute wainigunu batabata vei rau , ra lagalaga sere tale ga e yasadrau ena nodrau ilakolako lesu i vale . 
 Ia , erau kila na veitinani oqo ni kevaka erau sa na soro , ena sega ni tukuni rawa na rarawa ena kauta mai vei rau . ” 
 Ia , a sega ni yaco oya ena vuku ni nodrau rerevaka na Kalou . 
 10 , 11 . 
 Na ka vinaka cava e yaco ena nona rerevaka na Kalou e dua na tina ? 
 Na rerevaki ni Kalou ni sotavi na veivakatovolei me baleta na dokai ni bula ena kauta tale ga mai na marau . 
 Dua na kena ivakaraitaki o Mary . 
 Ena gauna sa buketetaka tiko kina na ikatolu ni luvena , e qai vakauqeti koya na vuniwai me vakalutuma na gone . 
 “ E leqataki dina na nomu bula , ” e kaya o vuniwai . 
 “ Rawa ni yacovi iko na leqa ena loma ga ni 24 na aua oqo . 
 E rawa ni mate tale ga na gone . 
 Ia , ke sega mada ga ni mate , e kena irairai tiko ni na rawa ni bulicaki vakatani na yagona . ” 
 E vuli iVolatabu tiko o Mary kei na dua na iVakadinadina i Jiova , se sega ga ni papitaiso . 
 “ Ia , ” e kaya o Mary , “ sa noqu vakatulewa meu na qaravi Jiova , au na talairawarawa tiko ga vua se mani cava e yaco . ” ​ ​ — Lako Yani 21 : ​ 22 , 23 . 
 Ena gauna e bukete voli kina o Mary , e sega ni cegu nona vuli iVolatabu kei na nona qarava nona vuvale . 
 Sa qai sucu na gone . 
 E kaya o Mary : “ E vakaocai au vakalevu na vakasucu oqo ni vakatauvatani kei na rua e liu , ia e sega ni dua na leqa levu e yaco . ” 
 Nona rerevaka na Kalou o Mary e vukei koya me vinaka tiko ga nona lewaeloma , sega ni dede sa papitaiso . 
 Ni tubu cake na gone , e vulica tale ga me rerevaki Jiova , nikua sa veiqaravi tiko ena valenivolavola ni tabana ni iVakadinadina i Jiova . 
 ‘ Vakaukauataki Iko ena Vuku i Jiova ’ 
 E vakaukauataki Tevita vakacava na nona rerevaka na Kalou ? 
 Nona rerevaki Jiova o Tevita e sega ni tarovi koya wale ga mai na nona cakava na ka ca . 
 E vakaukauataki koya tale ga me yalodei me rawa ni vakatulewa kina vakayalomatua ni sotava na ituvaki dredre . 
 Yabaki dua vula va nona vunitaki Saula voli o Tevita kei ira nona tamata e Sikilaki , e dua na nodra koro na kai Filisitia . 
 Dua na gauna ni lako tu o Tevita kei ira nona tamata , era qai lako mai na Amalekaiti ra vakama na koro , ra qai kauti ira na yalewa , gone , kei na manumanu me tokinivalu . 
 Dua na ka na tagi nei Tevita kei ira na nona tamata nira raica na ka sa yaco ena gauna era suka mai kina . 
 Lakolako na nodra tagi sa ra lai tini rarawa , yaco sara mera sa via vakaviriki Tevita ena vatu na nona tamata . 
 E rarawa na yalo i Tevita , ia e sega ni lai veilecayaki kina nona vakatulewa . 
 Nona rerevaka na Kalou e uqeti koya me torovi Jiova , sa qai “ vakaukauwataki . . . ko Tevita e na vuku i Jiova na nona Kalou . ” 
 Ena veivuke i Jiova , e tagavi ira kina na Amalekaiti o Tevita kei ira nona tamata , vakasukai tale mai na veika kece . ​ ​ — 1 Samuela 30 : ​ 1 - ​ 20 . 
 13 , 14 . 
 E yaga vakacava vua e dua na lotu Vakarisito na nona rerevaka na Kalou me vakatulewa vinaka kina ? 
 Eda sotava tale ga na tamata ni Kalou ena gauna oqo e so na ituvaki e gadrevi kina meda vakararavi vei Jiova , meda yalodei tale ga ena noda vakatulewa . 
 Kena ivakaraitaki o Kristina . 
 E vuli iVolatabu kei ira na iVakadinadina i Jiova ni se goneyalewa lailai . 
 Ia , a lomana voli me na yaco me dua na dautaba piano rogo . 
 Mani toso vinaka nona sasaga ena tikina oqo . 
 Ia , e maduataka o koya na cakacaka vakavunau , mani sega kina ni lomana me papitaiso ni sega ni via colata na kena itavi . 
 Ni toso na vuli iVolatabu nei Kristina , sa vaka e tarai koya na ka e vulica . 
 Sa tekivu vakila na rerevaki Jiova , siqema rawa tale ga ni o Jiova e vinakati ira nona tamata mera lomani koya ena lomadra taucoko , yalodra taucoko , nodra nanuma kece , kei na nodra kaukaua kece . 
 Oqo e uqeti koya sara ga me yalataki koya vei Jiova , papitaiso sara . 
 E kerei Jiova o Kristina me vukei koya me rawa ni toso vakayalo . 
 E kaya o Kristina : “ Keu sa na dua na dautaba piano rogo , au kila ni na kania vakalevu na noqu gauna , levu tale ga noqu lako niu na vakaitavi tiko ena rauta ni 400 na vakatasuasua lelevu e veiyabaki . 
 Au mani nanuma meu sa saga ga meu qasenivuli me rawa kina niu qaravi au , me vukei au tale ga ena noqu cakacaka vakavunau vakatabakidua . ” 
 Gauna oya sa vakarautaki tiko kina o Kristina ena imatai ni gauna me vakaitavi ena vanua ni vakatasuasua rogo levu duadua ena nona vanua . 
 “ A yaco na imatai ni gauna oya me sa kena iotioti tale ga , ” e kaya o koya . 
 Vakamau o Kristina kei na dua na qase ni ivavakoso . 
 Nikua , erau sa veiqaravi ruarua tiko ena valenivolavola ni tabana ni iVakadinadina i Jiova . 
 E marau o koya ni solia vua o Jiova na kaukaua me vakatulewa vinaka kina , vaka kina ni sa rawa ni vakayagataka oqo na nona gauna kei na nona kaukaua ena cakacaka vakatabakidua . 
 iSolisoli Talei 
 Na cava e vinakata o Tevita me vakadewa vei ira na luvena , e vakayacora vakacava oqo ? 
 “ Dou lako mai , ragone , vakarorogo mai vei au , ” e vola o Tevita . 
 “ Ka’u na vakavulici kemudou mo dou rerevaki Jiova . ” 
 Ni vakaluveni o Tevita , sega ni vakabekataki ni na vinakata me vakadewa vei ira na luvena e dua na isolisoli talei , oya mera rerevaki Jiova dina mai vu ni lomadra . 
 Ena vosa e tauca o Tevita kei na ka e cakava , e vakaraitaka kina ni o Jiova e sega ni Kalou yalodredre se yalodua , me sa dau wawa tu ga me totogitaki keda nida beca nona lewa . 
 Ia , e Kalou yalololoma , dauveinanumi , qai dau vosoti ira na luvena e vuravura . 
 “ O cei me vakananuma tiko na noda cala ? ” 
 e taroga o Tevita . 
 Ena nona kila ni o Jiova e sega ni dau vakalewa vakamatailalai na noda cala , sa qai tomana : “ Ni vakasavasavataki au mai na cala au cakava vakavuni ! ” 
 E vakabauta dei o Tevita ni kevaka e solia nona vinaka kece , ena vinaka vei Jiova na ka e tukuna kei na nona vakanananu . ​ ​ — Same 19 : ​ 12 , 14 , Byington . 
 16 , 17 . 
 Era na vakavulici luvedra vakacava na itubutubu mera rerevaki Jiova ? 
 E ivakaraitaki vinaka vei ira na itubutubu nikua o Tevita . 
 E kaya o Ralph , e dua na cauravou : “ Keirau taleitaka vakaveitacini na neirau tiko ena dina ena ivakarau ni nodrau veituberi na neirau itubutubu . ” 
 O Ralph kei na tacina erau sa veiqaravi tiko nikua ena valenivolavola ni tabana ni iVakadinadina i Jiova . 
 “ Ni keirau se gone , erau dau okati keirau ena nodrau dau veivosakitaka na veika e baleta na ivavakoso , lai curumi keirau tale ga na yalo ni kena tokoni na dina . 
 Erau vakavulica vei keirau ni rawa ni yaga sara vakalevu na neirau qaravi Jiova . 
 Vakabibi ni vica na yabaki keitou lai lewe tu ni dua na ivavakoso ena dua na matanitu e gadrevi kina vakalevu na veivuke . 
 Keitou vakaitavi ena tauyavu ni so na ivavakoso vou . 
 “ Keirau dei tiko ga ena sala dodonu ena neirau raica nodrau vakabauta dei ni bula tiko o Jiova , e Kalou vinaka dina qai dau veinanumi . 
 Erau dau saga me rau kilai Jiova vinaka me rau vakamarautaki koya tale ga , o koya gona keirau vuli vakalevu ena nodrau rerevaka dina na Kalou kei na nodrau lomani koya . 
 Ni keirau vuki baleca mada ga , erau sega ni kaya ni sa sega ni qai lomani keirau o Jiova ; erau sega tale ga ni bulia vei keirau e so na lawa kaukaua e dredre ni muri . 
 Levu na gauna keitou dabe me keitou veitalanoa . 
 So na gauna e tonawanawa sara na mata i Nau ena nona saga me tara na loma i keirau na nona veituberi . 
 E mana dina na nodrau sasaga . 
 Keirau vulica ena nodrau vosa kei na ka erau cakava ni ka totoka dina meda rerevaki Jiova , e ka marautaki , e ka dokai tale ga meda nona iVakadinadina , e sega ni icolacola bibi . ” ​ ​ — 1 Joni 5 : 3 . 
 Na cava eda na vakila kevaka eda rerevaka na Kalou dina ? 
 E okati ena “ otioti ni vosa i Tevita ” na veivosa oqo : “ Ke lewa na kawatamata e dua e yalododonu , e rerevaka na Kalou , ena vaka na kida ni mataka ni cila mai na siga . ” 
 Kena irairai ni a taura rawa o Solomoni , na luve i Tevita , na dina ni veivosa oqo . 
 Eda siqema oqo baleta ni a kerei Jiova me solia vua “ na yalo sa vuku , ” me vukei koya tale ga me rawa ni vakaduiduitaka “ na ka vinaka ” mai “ na ka ca . ” 
 E kila o Solomoni ni ka vakavuku , e vakavu marau tale ga me rerevaki Jiova . 
 E qai umana e muri na ivola na Dauvunau ena veivosa oqo : “ Nai tinitini ni ka kecega oqo : Mo rerevaka na Kalou , ka muria na nona vunau : ni sai koya ga oqo nai tavi taucoko ni tamata . 
 Ni na lewa na cakacaka kecega na Kalou , kei na ka vuni kecega , se vinaka , se ca . ” 
 Ke da muria na ivakasala oya , eda na qai vakadinata ni sega ni ‘ isau ga ni yalomalumalumu kei na rerevaki Jiova ’ na vuku kei na marau . 
 Ena kena isau tale ga “ nai yau , kei na vakarokoroko , kei na bula . ” ​ ​ — Vosa Vakaibalebale 22 : 4 . 
 Eda na kila vakacava “ na rerevaki Jiova ” ? 
 Eda vulica ena ivakaraitaki ena iVolatabu kei na ivakaraitaki ena gauna oqo ni nona rerevaki dina na Kalou e yaga vei ira era qaravi Jiova . 
 Ni tiko vei keda na rere vaka oya , eda na sega ni cakava e dua na ka me rarawa kina na Tamada vakalomalagi , ena solia tale ga vei keda na kaukaua meda vorati ira kina na keda meca , meda vosota rawa tale ga na veika mosimosi kei na veika dredre eda sotava . 
 O koya gona , se da qase se gone , meda gumatua mada ga ena noda vulica na Vosa ni Kalou , noda vakananuma , kei na noda toro voleka vei Jiova ena noda dau masu . 
 Nida vakayacora oqo , eda na qai “ kunea na Kalou , ” da kila tale ga “ na rerevaki Jiova . ” ​ ​ — Vosa Vakaibalebale 2 : ​ 1 - 5 . 
 [ iVakamacala e ra ] 
 Sa veisau na yaca . 
 Na ka e yaco oya e rairai vakavuna nona vola o Tevita na ika57 kei na ika142 ni Same . 
 Rawa Mo Vakamacalataka ? 
 Ena yaga vakacava noda rerevaka na Kalou 
 • kevaka eda cala bibi ? 
 • meda marau tiko ga kina nida vakacacani ? 
 • ena noda saga meda cakava na lomana ? 
 • Na rerevaki ni Kalou e dua na isolisoli talei e rawa ni vakadewa na itubutubu vua na luvena . 
 Ia ena vakayacora vakacava ? 
 [ iYaloyalo ena tabana e 26 ] 
 Sega ni yaviti Tui Saula o Tevita baleta ni rerevaki Jiova 
 [ iYaloyalo ena tabana e 29 ] 
 Na rerevaki ni Kalou e dua na isolisoli talei e rawa ni vakadewataka na itubutubu vua na luvena 
 O Jope , na Turaga Dauvosota Qai Yalodina 
 “ Ko sa vakanananu beka vua na noqu tamata ko Jope , ni sa sega e dua e tautauvata kaya e vuravura , a tamata yalododonu ka daucaka dodonu , ka sa rerevaka na Kalou , ka sega ni torova na ca ? ” ​ — JOPE 1 : 8 . 
 1 , 2 . ( a ) Na ka vakaloloma sega ni namaki cava e sotava o Jope ? 
 ( b ) Vakamacalataka na bula i Jope ni bera ni sotava na leqa . 
 E DUA na turaga e via tu kece vua na ka , e vutuniyau , e rogo , e bulabula vinaka , qai marautaka na nona bula vakavuvale . 
 Ia e qai yaco veitaravi vua e tolu na ka vakaloloma . 
 E yali vakasauri na nona iyau . 
 Tarava , e vakamatei iratou na luvena kece e dua na cagi kaukaua . 
 Oti ga oya , e tauvi koya sara e dua na mate ca , ni bo kece na yagona . 
 O na rairai kila ni turaga oqo o Jope , o koya e vakamacalataki vakalevu ena ivola ena iVolatabu e vakayacani vua . ​ ​ — Jope , wase 1 kei na 2 . 
 “ Isa ! 
 ke sa vaka mada e na veivula eliu na noqu tiko oqo , ” e osivaka o Jope . 
 Ni yaco e dua na leqa levu , o cei me sega ni nanuma na veisiga vinaka sa sivi ? 
 A bula vinaka sara tu ga o Jope qai taqomaki vinaka tale ga . 
 Era dokai koya na tamata rogo ra qai kere ivakasala tale ga vua . 
 E turaga vutuniyau o koya , ia e veiraurau vinaka na nona raica na ilavo . 
 Ni raici ira na yada kei na luveniyali era vakaloloma , e vukei ira . 
 E dina tiko ga vei watina . ​ ​ — Jope 31 : ​ 1 , 9 , 11 . 
 E raici Jope vakacava o Jiova ? 
 E turaga yalododonu o Jope baleta ni qarava na Kalou . 
 “ Sa sega e dua e tautauvata kaya e vuravura , ” e kaya o Jiova , “ a tamata yalododonu ka daucaka dodonu , ka sa rerevaka na Kalou , ka sega ni torova na ca . ” 
 Dina ga ni tamata yalodina o Jope , e mai vakaleqa na nona bula na veika vakaloloma e yacovi koya . 
 E vakayalia kece na ka e rawata , qai vakatovolei na ivakarau ni yalona ena gauna e vakararawataki kina . 
 Na cava e yaga kina meda dikeva na veika rarawa e sotava o Jope ? 
 Ia o Jope e sega ni tamata ni Kalou duadua e sotava na veika rarawa . 
 E levu na lotu Vakarisito nikua era rawa ni vakatauvatana na ka era sotava kei na veika e sotava o Jope . 
 Oqo na vuna e veiganiti kina meda dikeva e rua na taro : Nida sotava na veika rarawa , ena vukei keda vakacava na noda nanuma nona vakatovolei o Jope ? 
 E vukei keda vakacava meda dau nanumi ira na sotava na veika rarawa ? 
 Vakatovolei ena iLe ni Yalodina 
 Na cava e kaya o Setani me vu ni nona qarava na Kalou o Jope ? 
 E duatani na veivakatovolei e caka vei Jope . 
 A sega ni kila o Jope na nona vakalewa na Tevoro na inaki ni nona qarava na Kalou . 
 Ena dua na nodra soqo mai lomalagi na ibulibuli vakayalo , a vakaraitaka kina o Jiova na yalododonu i Jope , ia e sauma o Setani : “ Ko ni sa sega beka ni viribaiti koya , kei na nona vale , kei na nona ka kece e na veiyasana kecega ? ” 
 Me vakataki ira kece na qarava na Kalou , e kaya o Setani ni qarava tiko na Kalou o Jope ena vuku ni veika vakayago e rawata . 
 “ Mo dodoka mada na ligamuni , ka tara na nona ka kecega , ena qai vosavakacacataki kemuni ki matamuni , ” e kaya o Setani vei Jiova . ​ ​ — Jope 1 : ​ 8 - ​ 11 . 
 Na veileti bibi cava e vakavotuya o Setani ? 
 E rui bibi na ka e veiletitaki oqo . 
 A vakalewa o Setani na ivalavala ni nona veiliutaki o Jiova . 
 E rawa beka vua na Kalou me liutaka na lomalagi kei na vuravura ena loloma ? 
 Se , ena dau nanumi koya ga me vaka e tukuna o Setani ? 
 Ni nuidei ni na yalodina na nona tamata , e vakatara o Jiova me vakatovolei Jope na Tevoro . 
 E vakavuna gona o Setani na veika rarawa e sotava veitarataravi o Jope . 
 Ni dreve na imatai ni vica na sasaga i Setani , e qai vakavuna me tauvi Jope e dua na mate rarawa . 
 E kaya ena nona veileti na Tevoro : “ Nai sau ni kulina na kulina , ia na nona ka kecega ena solia na tamata me bula kina . ” ​ ​ — Jope 2 : 4 . 
 Era sotava vakacava e so na tamata ni Kalou na rarawa e via tautauvata kei na kena e sotava o Jope ? 
 Dina era sega ni sotava na lotu Vakarisito nikua na rarawa e sotava o Jope , ia e duidui na rarawa era sotava . 
 Levu era vakararawataki se sotava na leqa ni vuvale . 
 E rawa ni veivakaleqai vakalevu na leqa vakailavo se tauvimate . 
 So era mate ena vuku ni nodra vakabauta . 
 Ia meda kua tale ga ni nanuma ni vakavuna o Setani na veileqa kece eda sotava . 
 E so na leqa eda sotava e rawa ni vu ga mai na noda lewa cala se leqa e dewa mai vei ira na noda itubutubu . 
 E vakaleqai keda kece na noda sa malumu sobu nida sa qase kei na kena yaco na leqa tubukoso . 
 E vakamatatataka na iVolatabu ni na sega ni taqomaki keda vakacakamana o Jiova mai na veileqa e tarai keda . ​ ​ — Dauvunau 9 : ​ 11 . 
 E rawa ni vakayagataka vakacava o Setani na rarawa eda sotava tiko ? 
 E rawa ni vakayagataka o Setani na rarawa eda sotava me vakamalumalumutaka na noda vakabauta . 
 E tukuna na yapositolo o Paula ni ‘ lauta tiko na lewena e dua na votonikau e vakavuna e dua na italaki i Setani me vakararawataki koya . ’ 
 Se a vakaibalebaletaka na votonikau oya e dua na leqa vakayago e vosota voli me vaka na ca ni matana , se dua tale na ka , e kila o Paula ni rawa ni vakayagataka na leqa oya o Setani me tarova na nona marau kei na nona yalodina tiko ga . 
 E vakayagataki ira tiko o Setani na lewe ni noda vuvale , noda icaba e koronivuli , kei ira na veimatanitu era veiliutaki tiko vakasaurara mera vakararawataki keda na tamata ni Kalou . 
 Na cava meda kua ni kurabuitaka kina na noda sotava na veika dredre kei na noda vakararawataki ? 
 Eda na walia vakacava na veileqa oqori ? 
 Meda raici ira na veileqa oqori me sala ni noda vakaraitaka nida lomani Jiova kei na dei ni noda talairawarawa ina nona veiliutaki . 
 Se mani cava e vakavuna na leqa eda sotava , na noda raica dei tiko ga na bibi ni noda yalodina vua na Kalou ena vukei keda me veiraurau vinaka na noda qarava na Kalou . 
 E vola vei ira na lotu Vakarisito na yapositolo o Pita : “ Oi kemudou sa lomani , kakua ni kidacala e na vuku ni rarawa katakata sa yaco me vakatovolei kemudou , me vaka sa yacovi kemudou na ka tani . ” 
 E vakamacalataka o Paula : “ Ko ira kecega era na via lotu dina vei Karisito Jisu , era na vakacacataki . ” 
 E se vakalewa tiko ga o Setani na nodra yalodina na iVakadinadina i Jiova , me vaka ena gauna i Jope . 
 E vakaraitaka na iVolatabu ni sa qai kaukaua ga na nona valuti ira na tamata ni Kalou ena gauna oqo o Setani . ​ ​ — Vakatakila 12 : ​ 9 , 17 . 
 Rai Cala kei 
 na iVakasala e Veivakacalai 
 Na cava e sega ni kila o Jope ? 
 E sega ni vakataki keda o Jope . 
 E sega ni kila o koya na vu ni rarawa e sotava . 
 E nanuma cala o Jope ni “ sa solia ko Jiova , ka sa kauta tani ko Jiova . ” 
 E rairai biuta ina vakasama i Jope o Setani ni vakavuna tiko na Kalou na rarawa e sotava tiko . 
 Vakamacalataka na rai i Jope me baleta na rarawa e sotava . 
 E yalolailai dina o Jope , dina ga ni sega ni vosavakacacataka na Kalou me vaka e vakatura o watina . 
 E kaya o koya ‘ nira vinaka cake vua na ivalavala ca . ’ 
 E rairai vaqaqa o Jope se ‘ cava e totogitaki au tiko kina na Kalou ? ’ 
 So na gauna e via mate sara ga o koya . 
 “ Mo ni vunitaki au mada e nai bulubulu , ka tabonaki au , me oti mada na nomuni cudru , ” e kaya o koya . ​ ​ — Jope 14 : 13 . 
 12 , 13 . 
 E tarai Jope vakacava na veika eratou tukuna na nona itokani e tolu ? 
 Eratou mai sikovi Jope e tolu na nona itokani se wekana , a nodratou inaki me ratou mai “ tagi vata kaya ka vakaceguya . ” 
 Ia , eratou yaco ga me ratou ‘ dauveivakacegui dau veivakararawataki . ’ 
 Era rairai tu na itokani i Jope era rawa ni vakamamadataka na nona rarawa , ia o iratou na ilala oqo eratou mai kuria ga na nona rarawa . ​ ​ — Jope 19 : 2 ; 26 : 2 . 
 A rawa me taroga o Jope : ‘ Na cava e yaco kina vei au ? 
 Na cava au cakava meu sotava kina na veika rarawa oqo ? ’ 
 E veivakacalai na ivakamacala eratou solia na nona itokani . 
 Eratou nanuma ni bale ga vei Jope na nona rarawa ni a vakayacora e so na ivalavala ca bibi . 
 “ Ko cei e rusa ni sa sega ni cala ? ” 
 e taroga o Elifasi . 
 “ E vaka ga oqo na ka ka’u sa dauraica , ko ira era sa daucuki e na caka ca , ka kaburaka nai valavala ca , era sa tamusuka ga na ka ko ya . ” ​ ​ — Jope 4 : ​ 7 , 8 . 
 Na cava meda kua ni nanuma kina ni sotavi ni veika rarawa e vu mai na nona valavala ca e dua ? 
 E dina nida sotava na leqa kevaka eda kaburaka na itovo vakayago nida sega ni kaburaka na veika vakayalo . 
 Ia , ena vuravura oqo e rawa me sega ni vakatau ina noda itovo na leqa eda sotava . 
 E sega tale ga ni rawa ni kainaki nira na sega ni sotava na veika rarawa o ira na tamata dodonu . 
 O Jisu Karisito mada ga , o koya e “ tawa ca , sa tawase tani maivei ira na tamatai valavala ca , ” e vakamatei vakararawa ena kaunirarawa , e vakamatei tale ga na yapositolo o Jemesa . 
 Na nodratou ivakasala veivakacalai o Elifasi kei na nona itokani e rua e vakavuna me taqomaka na kena irogorogo kei na nona dodonu o Jope . 
 Ia , na nodratou veibeitaki na nona itokani oya a rawa ni moica na nona raica o Jope na nona dodonu na Kalou . ​ ​ — Jope 34 : 5 ; 35 : 2 . 
 Qara Veivuke ni o Sotava na Veika Rarawa 
 Na rai cava ena vukei keda nida sotava na veika rarawa ? 
 Na cava eda vulica e ke ? 
 Ena rairai tawadodonu na noda sotava na veika rarawa , na tauvimate kei na noda vakararawataki . 
 E levu e sega ni tarai ira na veileqa oqori . 
 So na gauna ena vinaka meda dui tarogi keda ena veitaro bibi oqo : ‘ E uqeti au beka na noqu lomana na Kalou meu qaravi koya tiko ga veitalia se cava e yaco ? 
 Au gadreva beka meu solia vei Jiova “ na vosa me tauca vua e beitaki koya tiko ? ” 
 ’ Meda kua ni vakatara na vosa era tauca e so me vakaluluqataka na noda nuitaka ni na vukei keda na Tamada vakalomalagi . 
 E kaya ena dua na gauna e dua na lotu Vakarisito yalodina e tauvimate dede tu mai : “ Au na vosota na veika kece e vakatara o Jiova . 
 Au kila ni na vakaukauataki au o koya . 
 Sa dau cakava tiko mai . ” 
 E yaga vakacava na Vosa ni Kalou vei ira na sotava na rarawa ? 
 Eda sega ni vakataki Jope baleta nida kila na ivadi e vakayagataka tiko o Setani . 
 Eda “ sega ni lecava na nona daulawaki , ” se ivadi ca . 
 E levu tale ga na vanua eda qara ivakamacala kina . 
 E tukuni ena iVolatabu na kedra itukutuku na tagane kei na yalewa yalodina era vosota na veimataqali rarawa . 
 E vola na yapositolo o Paula , o koya e vosota e levu sara na veika rarawa : “ Na ka kecega sa volai eliu sa volai me da vakatavulici kina , me noda na vosota kei na vakacegui sa vu mai nai Vola Tabu , me rawa kina nai nuinui . ” 
 E dua na iVakadinadina mai Urope e bala e valeniveivesu ena vuku ni nona vakabauta ena iKarua ni iValu Levu , e solia na kena kakana ni tolu na siga me dua kina na nona iVolatabu . 
 E kaya o koya ni “ yaga dina na ka au cakava oya . 
 Dina niu a viakana vakayago , ia e vakabulai au kei ira tale e so na kakana vakayalo oya ena gauna keimami vakatovolei kina ena gauna dredre oya . 
 E se tiko ga vei au na iVolatabu oya . ” 
 Na isolisoli ni Kalou cava e vukei keda meda vosota ? 
 Me ikuri ni veivakacegui e solia vei keda na iVolatabu , era tiko tale ga na ivola vakaivolatabu e dusimaki keda ina sala meda vosota kina na leqa eda sotava . 
 Ke o raica na Watch Tower Publications Index , o na raica kina na nona vakasavuirogorogo e dua na tacida lotu Vakarisito e sotava na mataqali veivakatovolei o sotava tiko . 
 Ena veivuke tale ga kevaka drau veitalanoataka kei na dua na qase ni ivavakoso se dua na lotu Vakarisito matua na ka o sotava tiko . 
 Ia ni o masu o na rawa ni nuitaka kina me vukei iko o Jiova kei na yalona tabu . 
 E vorata vakacava o Paula na “ veivakararawataki ” i Setani ? 
 Ena nona dau vakararavi ena kaukaua ni Kalou . 
 E vola : “ Au sa rawata na ka kecega e na vuku i . . . koya sa vakaukauwataki au . ” ​ ​ — Filipai 4 : ​ 13 . 
 Era rawa ni veivakauqeti vakacava na noda itokani lotu Vakarisito ? 
 E tu vakarawarawa na veivuke , vakayagataka sara . 
 E kaya na vosa vakaibalebale : “ Kevaka ko sa gu ca e na siga ni rarawa , sa lailai na nomu kaukauwa . ” 
 Me vaka ga nodra rawa ni vakabalea na valekau na kadi era dau kania na kau , ena rawa ni vakaleqa na nodra yalodina na lotu Vakarisito na yalolailai . 
 Me tarova na kena yaco oqori , e tokoni keda o Jiova ena nona vakayagataki ira na tacida eda vakabauta vata . 
 A rairai e dua na agilosi vei Jisu ena bogi e vesu kina me vakaukauataki koya . 
 Ena nona kau tiko vakavesu i Roma o Paula , e ‘ vakavinavinakataka na Kalou baleta ni vakayaloqaqataki ’ ena nodra tavaki koya na mataveitacini ena Makete i Apiusi kei na koro o Buretolu . 
 E se nanuma tiko ga e dua na iVakadinadina e Jamani na nona vukei ni yaco yani ena keba ni veivakararawataki e Ravensbrück ena gauna e se itabagone kina . 
 “ E sega ni bera na nona kidavaki au e dua na taciqu lotu Vakarisito , ” e nanuma lesu o koya . 
 “ E qai karoni au voli e dua na tacida yalewa yalodina , e yaco o koya me tinaqu vakayalo . ” 
 “ Mo ni Yalo Dina ” 
 Na cava e vukei Jope me vorata na sasaga i Setani ? 
 E vakamacalataki Jope o Jiova me turaga e “ taura matua tikoga . . . na nona yalododonu . ” 
 Dina ga ni a yalolailai qai sega ni kila na vuna e vakararawataki kina , e yalododonu se yalodina tiko ga o Jope . 
 E nakita o Jope me kua ni tawayalodina tale . 
 E kaya kina : “ Au na sega ni biuta tani vei au na noqu yalododonu , ka yacova na siga ka’u na mate kina . ” ​ ​ — Jope 27 : 5 . 
 Na cava e yaga kina na noda vosota ? 
 Ni vakatale ga oqori na noda inakinaki eda na yalodina tiko ga ena gauna kece eda vakatovolei , nida tusaqati se vakararawataki kina . 
 “ Kakua ni rerevaka na veika ko na vakarau sota kaya , ” e tukuna o Jisu ina ivavakoso o Simurina . 
 “ Raica , sa vakarau me na biuti ira e so vei kemuni ki na vale ni veivesu na Tevoro , mo ni vakatovolei kina . 
 Ko ni na vakararawataki me tini na siga . 
 Mo ni yalo dina tiko ka yacova sara na mate , ka’u na qai solia vei kemuni na i sala ni bula . ” ​ ​ — Vakatakila 2 : ​ 10 , VV . 
 21 , 22 . 
 Na kila cava ena vakacegui keda nida vosota tiko na rarawa ? 
 Ena vakatovolei tiko na noda vosota kei na noda yalodina ena vuravura e veiliutaki tiko kina oqo o Setani . 
 Ia e vakadeitaka vei keda o Jisu ni kevaka eda vakanamata tiko ga ina veigauna e se bera mai , e sega ni dodonu meda rere . 
 E ka bibi ga meda yalodina tiko . 
 E kaya o Paula ni “ noda rarawa [ e ] mamada , ” ia na “ serau , ” se icovi e yalataka vei keda o Jiova , e “ uasivi cake vakalevu sara , ka tawa mudu . ” 
 E mamada na rarawa e sotava o Jope ni vakatauvatani kei na vicavata na yabaki e marautaka ni se bera kei na gauna tale ga sa cava kina na nona vakatovolei . ​ — Jope 42 : 16 . 
 Ia , ena so na gauna eda na rairai nanuma ni na sega ni oti rawa na noda vakatovolei qai vaka eda na sega ni vosota rawa na rarawa eda sotava tiko . 
 Eda na raica ena ulutaga e tarava e so tale na sala e vukei keda kina na ka e sotava o Jope me da vosota . 
 Eda na raica tale ga na sala eda rawa ni vakayaloqaqataki ira kina na sotava tiko na veika rarawa . 
 O na Sauma Vakacava ? 
 • Na cava e vakalewa o Setani me baleta na yalodina i Jope ? 
 • Na cava meda kua ni kurabuitaka kina na noda sotava na veika dredre ? 
 • E vukei keda vakacava o Jiova meda vosota ? 
 [ iYaloyalo ena tabana e 23 ] 
 Ena vukei keda meda vosota na noda dau vakekeli , noda kere ivakasala vei ira na matua , kei na noda masu mai lomada 
 Loloma Qai Veidokai Ena Nomu Lewa Vinaka na Yamemu 
 “ Dou dui lomana yadua na watina me vakataki koya ; ia na yalewa , me vakarokorokotaka na watina . ” ​ — EFESO 5 : 33 . 
 1 , 2 . 
 Na taro bibi cava mera tarogi ira kina na veiwatini kece , ena vuku ni cava ? 
 KAYA mada o taura e dua na iloloma e olo vinaka mai qai volai toka kina : “ Vakamareqeta . ” 
 Ena vakacava na nomu qarauna na ioloolo oya ? 
 O na qarauna matua me kua ni ca se mavoa . 
 Vakacava na vakawati e vaka na isolisoli se iloloma ? 
 E kaya vei rau na yalewa gone o Oripa kei Ruci na yada ni Isireli o Neomai : “ Me solia vei kemudrau ko Jiova [ “ na iloloma , ” NW ] , mo drau dui kunea na vakacegu e na vale i na watina . ” 
 E kaya na iVolatabu me baleta na yalewa vakawati e vinaka : “ A vale kei nai yau na ka era taukena na qase : ia sa maivei Jiova ga na yalewa vakawati sa yalomatua . ” 
 Ke o vakawati , e dodonu mo dau raici watimu me vaka e nona iloloma na Kalou . 
 O qarauna tiko vakacava na iloloma e solia vei iko na Kalou ? 
 Na ivakaro cava i Paula e vinakati me rau muria na veiwatini ? 
 E vola vei ira na lotu Vakarisito ena imatai ni senitiuri na yapositolo o Paula : “ Mo ni dui lomani ira vaka tale ga kina na dui watimuni me vaka na nomuni dui lomani kemuni ; ia na yalewa vakawati me vakarokorokotaka na watina . ” 
 Meda raica mada se rawa vakacava vei rau na veiwatini me rau muria na ivakaro oqo ena nodrau dau vosa . 
 Qarauna na “ Ka Ca sa Sega ni Tarovi Rawa ” 
 E rawa vakacava ni vakauqeta na ka vinaka se na ka ca na yame ? 
 E kaya na dauvola iVolatabu o Jemesa ni yame e “ ca sa sega ni tarovi rawa , sa sinai e na ka gaga e dauveivakamatei . ” 
 E kila o Jemesa na ka dina oqo : E dauveivakarusai na yame e sega ni lewai vinaka . 
 E sega ni vakabekataki ni a kila o koya na vosa vakaibalebale ena iVolatabu e vakatauvatana na vosa e tauci vakasabalia me vaka na ‘ isua ni iseleiwau . ’ 
 Ia me kena veibasai , na vosa vakaibalebale vata oya e kaya ni “ yamedra na vuku sa ia na veivakabulai . ” 
 Io , e tara bi na ka e rawa ni cakava na vosa e tauci . 
 E rawa ni veivakamavoataki , se veivakacegui . 
 E dau tarai watimu vakacava na vosa o tauca ? 
 Ke o tarogi koya , na cava beka ena kaya ? 
 5 , 6 . 
 Na cava e dredre kina vei ira e so mera qarauna na yamedra ? 
 Kevaka sa vakilai tiko ena nomu vakawati na kena dau tauci na vosa e veivakamavoataki , e rawa mo veisautaka oqori me vinaka . 
 Ia , ena vinakati kina na sasaga . 
 Baleta ni tu vei keda na malumalumu nida tamata ivalavala ca ga . 
 E vakaleqa na ivakarau ni noda vakasama kei na ivakarau ni noda vosa na ivalavala ca eda sucukaya mai . 
 “ Kevaka sa sega ni cala e dua e na vosa , ” e vola o Jemesa , “ sa tamata uasivi sara ko koya , a sa rawarawa vua me tarova na yagona taucoko . ” ​ ​ — Jemesa 3 : 2 . 
 Me ikuri ni noda tamata ivalavala ca , e rawa tale ga ni vakavuna na vakayagataki cala ni yame na veika eda sotava ena vuvale eda susugi kina . 
 So era susugi ena vuvale era “ dauyalayala ka lasu tale , era sega ni daurawa na yalodra ” ra qai “ daucudrucudru ” na nodra itubutubu . 
 Dau vakalevu me dewa na itovo oqori vei ira na gone ena gauna era uabula kina . 
 Ia , e sega ni ulubale ni noda rawa ni vakayagataka na vosa e veivakamavoataki na noda sucukaya mai na ivalavala ca kei na noda susugi vakaca . 
 Ia na noda kila na leqa oqori ena vukei keda meda kila na vuna e dredre kina vei ira e so mera qarauna na yamedra . 
 ‘ Biuta Laivi na Vosaveivakacacataki ’ 
 Na cava e vakaibalebaletaka o Pita ena nona vakaroti ira na lotu Vakarisito mera “ biuta laivi . . . na vosa veivakacacataki kece ga ” ? 
 Se mani cava e vuna , na vakayagataki ni vosa e veivakamavoataki e vakaraitaka na noda sega ni lomana se doka na watida . 
 Sa rauta me vakaroti ira na lotu Vakarisito o Pita mera “ biuta laivi . . . na vosa veivakacacataki kece ga . ” 
 Na vosa vaKirisi e vakadewataki oqo me “ vosa veivakacacataki ” e kena ibalebale na “ vosa e veivakacudrui . ” 
 E vaka o vana e dua ena nomu vosa . 
 Oqo e vakamacalataka vinaka na ka e rawa ni cakava na yame e lewalewaidredre ! 
 8 , 9 . 
 E rawa ni tini e vei na vosa e veivakacudrui , na cava me rau kua kina ni vakayagataka na veiwatini ? 
 De sega soti sara ni bibi na vosa e veivakacudrui , ia vakasamataka mada ke rau dau vakayagataka na veiwatini . 
 Ke tukuna vei watina ni lialia , vucesa , se daunanumi koya ga , sa boroya taucoko sara ga na nona itovo se ivakarau kece na vosa oya . 
 Oqo e veivakalolomataki dina ! 
 Ia vakacava na vosa e vakaraitaka na nona malumalumu na kena isa ? 
 Vakacava ke o tauca na vosa vaka oqo : “ O sa dau bera tu ga ” se “ O sega ni dau vakarorogo vei au ? ” 
 Na vosa oqori e veivakacudrui . 
 Ena rawa ni vakavuna sara ga na veileti . ​ ​ — Jemesa 3 : 5 . 
 Na veivosaki e curu tiko kina na vosa e veivakacudrui e rawa ni tini vakaca qai vakaleqa na vakawati . 
 E kaya na Vosa Vakaibalebale 25 : 24 : “ Sa vinaka na tiko e na tutu ni dela ni vale , ka ca na tiko kaya na yalewa dauveileti e na vale levu . ” 
 E rawa ni tukuni tale ga oqori vua na tagane vakawati dauveileti . 
 Ke rau dau tauca tiko ga na vosa e veivakamavoataki , ena luluqa na nodrau bula vakawati ni rau na dui nanuma ni rau sega ni lomani . 
 Oqo e vakaraitaka na bibi ni kena lewai vinaka na yame . 
 Ia eda na cakava vakacava ? 
 ‘ Tarova na Yame ’ 
 Na cava e bibi kina meda lewa vinaka na yameda ? 
 E kaya na Jemesa 3 : 8 : “ Sa sega na tamata sa vakamanoataka rawa na yame . ” 
 Ia me vaka ga nona vakavaraeletaka na ose o koya e vodo ose me lewa kina na vanua me gole kina na ose , e dodonu tale ga meda vakavaraeletaka , tarova se lewa na yameda . 
 “ Kevaka e dua vei kemudou sa nanuma sa lotu , ia ka sega ni tarova na yamena , a sa dauvakaisina talega na yalona , sa ka walega na nona lotu na tamata oqo . ” 
 Na veivosa oqo e vakaraitaka ni dodonu meda qarauna na noda vakayagataka na yameda . 
 E sega wale ga ni vakaleqa na noda bula vakaveiwatini , ia e tara sara ga na noda veiwekani kei na Kalou o Jiova . ​ ​ — 1 Pita 3 : 7 . 
 E rawa vakacava me tarovi na veileti me tubu ina dua na veiba kaukaua ? 
 E ka vakavuku mo dau vakasamataka vinaka na vosa o tauca vei watimu . 
 Ke tadre vakalailai e dua na ituvaki , tovolea ni walia sara . 
 Vakasamataka na ka e yaco ena kedrau maliwa o Aisake kei watina , o Repeka , e volai ena Vakatekivu 27 : 46 – ​ 28 : 4 . 
 “ A sa kaya vei Aisake ko Repeka , Sa ka rarawa na noqu bula e na vukudra na goneyalewa i Eci : kevaka sa vakawati ko Jekope kei na dua vei ira na goneyalewa i Eci , sa vakataki ira na goneyalewa ni vanua oqo , a cava na kena yaga vei au na noqu bula ? ” 
 E sega ni bau tukuni ni a levaca o Aisake na vosa oya . 
 Ia e tala ga na luvedrau o Jekope me lai qara e dua na watina e qarava na Kalou me kua kina ni rarawa o Repeka . 
 Kaya mada ke drau veileti vakaveiwatini ? 
 Ni o veisautaka ga vakalailai na nomu vosa mai na nomu vakayagataka na “ o ” se “ iko ” ina “ au ” o na rawa kina ni tarova na nomudrau veileti me tubu ina dua na veiba kaukaua . 
 Me kena ivakaraitaki , me isosomi ni nomu kaya , “ O sega ni bau solia e dua na nomu gauna vei au ! ” 
 vakacava mo tukuna , “ au bau diva tu me levu cake na gauna me daru vakayagataka vata . ” 
 Kauaitaka ga na leqa , kua ni kauaitaka na tamata . 
 Kua ni vakadikeva vakamatailalai se o cei vei kemudrau e dodonu se o cei e cala . 
 “ Dau sasagataka tiko ga kina na veika e kauta mai na veilomani kei na veivakatataki cake , ” e kaya na Roma 14 : ​ 19 , VV . 
 ‘ Biuta Laivi na Yaloca , 
 Cudrucudru , kei na Daunene ’ 
 Na cava meda masuta me rawa kina nida lewa vinaka na yameda , ena vuku ni cava ? 
 Noda tarova na yameda e sega ni kena ibalebale ga na noda qarauna na ka eda kaya . 
 E vu mai lomada na ka eda tukuna , e sega ni vu ga mai gusuda . 
 A kaya o Jisu : “ A tamata vinaka sa kauta mai na ka vinaka mai na lololo vinaka ni lomana : kei na tamata ca sa kauta mai na ka ca mai na lololo ca ni lomana : ni sa vosataka na gusuda na ka sa oso vakalevu kina na lomada . ” 
 O koya gona , me rawa nida lewa vinaka na yameda , ena vinakati meda masuta tale ga na ka e masuta o Tevita : “ Kemuni na Kalou , mo ni bulia e lomaqu na yalo e savasava ; ka vakavouya e lomaqu na yalo sa dei tiko . ” ​ ​ — Same 51 : 10 . 
 E rawa ni tini vakacava ina tauca na vosa e veivakacaraki na yaloca , cudrucudru , kei na daunene ? 
 E uqeti ira mai Efeso o Paula mera kua wale ga ni qarauna na vosa e veivakacaraki era tauca , ia mera qarauna tale ga na ka e tu e lomadra e vakavuna mera tauca na vosa oya . 
 E vola : “ Me biu tani kece vei kemudou na yaloca , kei na cudrucudru , kei na daunene , kei na veiba , kei na vosavakacaca , kei na ca kecega sa vakakina . ” 
 Ni bera ni cavuta na “ veiba , kei na vosavakacaca , ” e cavuta e liu o Paula na “ yaloca , kei na cudrucudru . ” 
 Na yalo ca e tu e lomada e qai dau cevu me vosa e veivakacaraki . 
 O koya gona , tarogi iko mada : ‘ Au lomacataka tiko beka e dua au qai cati koya tiko e lomaqu ? 
 Au “ yalodauveikata ” beka ? ’ 
 Ke vaka kina , masuti Jiova me vukei iko mo kauta laivi na ivakarau oqori , me vukei iko tale ga mo dau vosovoso mo kua kina ni dau cudru totolo . 
 E kaya na Same 4 : 4 : “ Dou rere ga , kakua ni valavala ca : veivosaki kei na yalomudou e na nomudoui mocemoce , ka tiko lo . ” 
 Kevaka o yalokatakata o qai lomaleqataka ni o na rairai sega ni tarovi iko rawa , muria na ivakasala ena Vosa Vakaibalebale 17 : 14 : “ Ni sa bera ni tubu cake na veileti , mo kua so kina [ “ mo lako tani , ” NW ] . ” 
 Vakatikitiki mada me yacova ni sa ruru na veileti . 
 E vakaleqa vakacava na vakawati na yaloca ? 
 E sega ni ka rawarawa meda biuta tani na ‘ cudrucudru kei na daunene ’ ke vu tiko mai na ka e vakatoka o Paula me “ yaloca . ” 
 Na vosa vaKirisi e vakayagataka o Paula e ke e kena ibalebale na nona “ yaloca e dua qai sega ni via vakameautaka na veicudruvi ” kei na nona dau ‘ katona na ca . ’ 
 So na gauna na nodrau veimaliwai ca na veiwatini ena rawa ni vaka ni tu na kabu vavaku ena kedrau maliwa , ena rawa tale ga ni dede . 
 E rawa ni veivakayalolailaitaki tale ga na kena sega ni vakameautaki vinaka e so na leqa e yaco . 
 Ia e sega tale ga na betena na noda lomacataka tiko e dua na ka sa yaco oti . 
 E sega ni rawa ni veisautaki na ka sa yaco oti . 
 E dodonu me guilecavi na cala sa vosoti oti . 
 Na loloma e “ sega ni daulomaca . ” ​ ​ — 1 Korinica 13 : ​ 4 , 5 . 
 Na cava ena vukei ira na dau vakayagataka na vosa velavela mera veisautaka na ivakarau ni nodra vosa ? 
 Vakacava ke dau vakayagataki vakalevu ena vuvale o susugi kina na vosa kaukaua se vosa velavela qai matau tale ga vei iko ? 
 E rawa mo veisautaka oqori . 
 O sa yalana rawa na veika mo na sega ni cakava ena veibasoga ni nomu bula tale e so . 
 O na yalana vakacava na ivakarau ni nomu vosa ? 
 O na tarovi iko beka ni bera ni o vakayagataka na vosa e velavela ? 
 O na vinakata mo cakava na ka e tukuni ena Efeso 4 : ​ 29 : “ Me kakua ni lako mai na gusumudou e dua na vosa velavela . ” 
 Mo rawa ni vakayacora oqori , ena vinakati mo ‘ luvata tani na tamata makawa kei na nona ivalavala , qai vakaisulu ena tamata vou , o koya sa vakavoui tiko ena vuku , me veiucui kina kei koya e veibuli . ’ ​ — Kolosa 3 : ​ 9 , 10 . 
 Me Dau Caka na “ Veivosaki ” 
 Na cava e vakaleqa kina na vakawati na veigaluvi ? 
 Ena lailai na ka e rawati qai rawa ni yaco na leqa kevaka erau veigaluvi na veiwatini . 
 Mo kua ni galuvi kemu isa mo totogitaki koya kina baleta ni rawa ni vakavuna na yalolailai . 
 Na veigaluvi ena vakalevutaka ga na leqa qai sega ni wali rawa kina na leqa e sotavi tiko . 
 E kaya e dua na yalewa vakawati , “ ena gauna keirau na veivosaki tale kina , keirau sega ni walia mada na leqa e yaco . ” 
 Na cava me rau cakava na lotu Vakarisito vakawati ke tiko e dua na duidui ena kedrau maliwa ? 
 E sega ni rawa ni dau wali vakasauri na duidui ena kedrau maliwa na veiwatini . 
 E kaya na Vosa Vakaibalebale 15 : 22 : “ Ni sa sega na bose [ “ veivosaki , ” NW ] sa sega ni yaco na ka e nanumi : ia ni ra sa lewe vuqa na daubose , sa vakataudeitaki . ” 
 E vinakati mo drau veivosakitaka kei watimu na leqa e dau yaco . 
 Rogoci watimu vinaka sara . 
 Ke dredre na nomudrau cakava oqori , vakacava mo drau vakayagataki ira na qase ni ivavakoso ? 
 Era kila vinaka na iVolatabu kei na kena vakayagataki na ivakavuvuli vakaivolatabu . 
 O ira oqori era “ vaka nai vunivuni mai na cagi , kei nai vakaruru mai na cava . ” ​ ​ — Aisea 32 : 2 . 
 O Rawa ni Walia na Leqa 
 Na sasaga cava e vakamacalataki ena Roma 7 : ​ 18 - ​ 23 ? 
 E ka ni sasaga na vakamanoataka na yame . 
 E vaka kina na noda lewa vinaka na ka eda cakava . 
 Ni vakamacalataka na veika dredre e sotava , e vola na yapositolo o Paula : “ [ A ] u sa kila sa sega sara ni tiko vei au e na noqui tovo vakayago e dua na ka vinaka ; ni sa tiko ga vei au na vinakata na ka vinaka ; ia na kaukauwa me’u kitaka kina , ka’u sa sega ni kunea . 
 Ia na ka vinaka ka’u sa vinakata , au sa sega ni kitaka ; ia na ka ca ka’u sa sega ni vinakata , au sa kitaka ga . 
 Ia kevaka ka’u sa kitaka na ka ka’u sa sega ni vinakata , sa qai sega ni koi au dina ka kitaka , na ca ga sa tiko vei au . ” 
 Ena vuku ni ‘ vunau ni ca e tiko ena veitikida , ’ eda na rawa ni vakayagataka cala kina na yameda kei na veitikiniyagoda tale e so . 
 Ia ena vinakati meda valuta tiko ga . 
 Eda na rawa ni walia na leqa oqo ni vukei keda na Kalou . 
 19 , 20 . 
 E vukei rau vakacava na veiwatini me rau lewa vinaka na yamedrau na ivakaraitaki i Jisu ? 
 Ena veiwekani e votu kina na veilomani kei na veidokai , ena sega ni veiganiti kina na vosa e sega ni vakasamataki vinaka kei na vosa e mosimosi . 
 Vakasamataka mada na ivakaraitaki i Jisu Karisito . 
 E sega vakadua ni vakayagataka o Jisu na vosa e veivakacudrui vei ira na nona tisaipeli . 
 E sega mada ga ni cudruvi iratou na nona yapositolo na Luve ni Kalou ena iotioti ni nona bogi e vuravura ni ratou veiletitaka tiko se o cei vei iratou me nodratou iliuliu . 
 E kaya na iVolatabu : “ Oi kemudou na tagane vakawati , lomani ira na watimudou , me vaka sa lomana nai soqosoqo lewe ni lotu na Karisito , a sa soli koya e na vukuna . ” ​ ​ — Efeso 5 : ​ 25 . 
 Vakacava o ira na yalewa vakawati ? 
 E dodonu mera ‘ vakarokorokotaka na watidra . ’ 
 Ena karaci watina beka se vosavakacacataki koya e dua na yalewa e dauvakarokorokotaki watina ? 
 “ Ka’u sa vinakata mo dou kila ni sa ulu ni tamata [ “ tagane , ” NW ] yadua na Karisito , ” e vola o Paula , “ ia na ulu ni yalewa na tagane ; kei na ulu i Karisito na Kalou . ” 
 E dodonu mera talairawarawa na yalewa vakawati vei ira e uludra me vaka ga na nona talairawarawa o Karisito vua e Uluna . 
 Dina ni dredre vua na tamata ivalavala ca me vakatotomuri Jisu , na nodrau saga me rau “ muria na we ni yavana ” ena vukei rau na veiwatini me rau valuta na nodrau vakayagataka cala na yamedrau . ​ — 1 Pita 2 : ​ 21 . 
 Na Cava o Vulica ? 
 • E rawa ni vakaleqa vakacava na vakawati na yame e sega ni lewai vinaka ? 
 • Na cava e dredre kina ni vakamanoataki na yame ? 
 • Na cava e vukei keda meda lewa vinaka na vosa eda tauca ? 
 • Na cava mo cakava ke tiko e dua na duidui ena nomudrau bula vakawati ? 
 [ iYaloyalo ena tabana e 24 ] 
 Era veivukei mai na iVolatabu na qase 
 O Dau Vakamareqeta na Ka e Okata na Kalou me Ka Tabu ? 
 “ Dou qarauni kemudou vinaka . . . de [ “ kune vei kemudou e , ” NW ] dua na daudara , se dua sa beca na ka tabu . ” ​ — IPERIU 12 : ​ 15 , 16 . 
 Na yalo cava ni gauna oqo e sega ni laurai vei ira na tamata i Jiova ? 
 O VURAVURA ena gauna oqo sa sega soti ni kauaitaka na veika tabu . 
 E kaya o Edgar Morin , e dua na turaga ni Varanise e dau vakadikeva na itovo ni tamata : “ E sega vakadua ni dau veibataki ena gauna sa oti na veiyavu e so eda kila kina na ka e dodonu mai na ka e sega ni dodonu ​ ​ — na Kalou , na veikabuli e wavoliti keda tu , na vanua , na itovo vakavanua , kei na veika e vakaibalebale dina . . . . 
 Ia , ena gauna oqo , na lewenivanua yadua e sa sega ni kauaitaka na veika e bibi dina , sa via lewa ga vakataki koya na ivakatagedegede me muria . ” 
 E sa mai vakaraitaki votu kina na “ yalo ni vuravura , ” se na “ yalo sa cakacaka tiko e lomadra era sa dautalaidredre . ” 
 Ia , na yalo sega ni veidokai vaka oqo e sega ni laurai vei ira era yalataki ira vei Jiova , o ira era vakarorogo ena nona veiliutaki dodonu . 
 Era kila na tamata ni Kalou na bibi ni nodra vakatabui ira kei na nodra vakasavasavataki ira , ena veika e vauca na nodra qaravi Jiova . 
 Na cava soti ena noda bula e dodonu meda okata me ka tabu ? 
 Ena vakadeuci ena ulutaga oqo e lima na ka era okata na tamata ni Kalou me ka tabu . 
 Na ulutaga e tarava e sa na qai dikevi kina na veika tabu e vauca na noda soqoni vakarisito . 
 Ia , na cava mada na ibalebale ni “ tabu ” ? 
 2 , 3 . ( a ) E vakaraitaka vakacava na iVolatabu ni o Jiova e Kalou tabu ? 
 ( b ) Eda na vakatatabutaka vakacava na yaca i Jiova ? 
 Ena vosa vakaIperiu e taurivaki ena iVolatabu , na vosa “ tabu , ” e vakaibalebaletaki ena dua na ka e wasei tani . 
 Me baleta na qaravi Kalou , na vosa oqo e cavuti ena dua na ka e sa vakatabui , e sega ni vakayagataki vakaveitalia . 
 O Jiova duadua ga e okati me Kalou tabu . 
 E vakatokai me o ‘ Koya na Yalosavasava . ’ 
 E Isireli makawa , e dau vesu ena ivau ni ulu ni bete levu e dua na tiki ni koula e volai toka kina na vosa “ Sa tabu me nei Jiova . ” 
 Tukuni sara mada ga ena iVolatabu ni o ira na jerupi kei na serafimi era tiko ena itikotiko vakaturaga i Jiova era kacivaka tiko : “ E Kalou tabu , e Kalou tabu , e Kalou tabu o Jiova . ” 
 Na cavuti vakatolu ni dua tiko ga na vosa oqo e vakaraitaka ni o Jiova e Kalou tabu , e dodonu , qai savasava ena kena ivakatagedegede duadua e cake . 
 O koya li na ivurevure ni veika tabu kece ga ! 
 Na yaca i Jiova e yaca tabu , e yaca savasava . 
 A kaya na daunisame : “ Me ra vakavinavinaka ki na yacamuni levu ka rerevaki ; sa yalosavasava ko koya . ” 
 A vakavulici keda o Jisu meda masuta : “ Tama i keimami mai lomalagi , Me vakarokorokotaki na yacamuni [ se , “ me vakatatabutaki ; me rokovi ni ka tabu , ” ivakamacala e ra ni NW ] . ” 
 A kaya o Meri , na tina i Jisu e vuravura : “ Sa vakalagilagia na Turaga na yaloqu , . . . ni sa cakava vei au na veika lelevu ko koya sa qaqa . 
 Ka sa yaca tabu na yacana . ” 
 Nida tamata ni Kalou o Jiova , eda vakamareqeta na yacana baleta ni yaca tabu . 
 Eda sega ni vinakata meda cakava e dua na ka me vakarogocataki kina . 
 Kena ikuri , eda vakamareqeta na veika e okata na Kalou me ka tabu , oqo ena noda vakatatabutaka na veika e raica o koya ni ganita me vakatatabutaki . ​ ​ — Emosi 5 : ​ 14 , 15 . 
 Vuna Eda Dokai Jisu Kina Vakalevu 
 Na cava e vakatokai Jisu kina na iVolatabu me “ Le Dua Tabu ” ? 
 E buli o Jisu me dua na kabuli tabu , me vaka ni o koya na ‘ le duabau ga e vakatubura ’ na Kalou tabu o Jiova . 
 Oya na vuna e vakatokai kina o Jisu me “ Le Dua Tabu ni Kalou . ” 
 E wili tiko ga me ka tabu o koya ena gauna sara mada ga a tokitaki kina na nona bula mai lomalagi i vuravura , ni a vakarurugi Meri na yalo tabu ni Kalou me rawa ni kunekunetaki Jisu . 
 A tukuna vua e dua na agilosi : “ E na lako sobu mai vei iko na Yalo Tabu , . . . ia ko koya ena sucu mai vei iko ena vakatokai . . . me ka tabu na Luve ni Kalou . ” 
 Ena nodra masu vei Jiova na lotu Vakarisito mai Jerusalemi , e vakarua nodra kacivi koya na Luve ni Kalou me “ Luvemuni yalosavasava [ “ tabu , ” NW ] ko Jisu . ” ​ ​ — Cakacaka 4 : ​ 27 , 30 . 
 Na itavi tabu cava a lesi vei Jisu me mai vakayacora e vuravura , na cava e talei kina na nona dra ? 
 E dua na itavi tabu a lesi vei Jisu me mai vakayacora e vuravura . 
 Ena nona papitaiso ena 29 S.K . , sa lumuti kina o Jisu me Bete Levu ena valenisoro vakayalo lagilagi i Jiova . 
 Kena ikuri , a nakiti me mai mate vakaisoro . 
 Ena dave na nona dra me rawa kina ni vakabulai na kawatamata ivalavala ca . 
 O koya gona , eda raica na dra i Jisu me ka tabu , e ka “ talei . ” ​ ​ — 1 Pita 1 : ​ 19 . 
 Me vakacava na noda raici Karisito Jisu , ena vuku ni cava ? 
 E vakaraitaka na yapositolo o Paula na levu ni noda dokai koya na noda Tui kei na noda Bete Levu o Karisito Jisu , ena nona vola : “ Sa vakalevulevui koya [ na Luvena ] . . . na Kalou , a sa solia vua e dua na yaca sa uasivi cake e na yaca kecega : me tekiduru kina e na yaca i Jisu na duru vakaaduaga , mai lomalagi , kei vuravura , kei na ruku i vuravura ; me vakatusa talega na yame kecega ni sa Turaga ko Jisu Karisito , me vakarokorokotaki kina na Kalou na Tamada . ” 
 Eda vakaraitaka nida vakamareqeta na ka e okata na Kalou me ka tabu ena noda vakamalumalumutaki keda vua na noda iLiuliu , na Tui sa veiliutaki tiko , o Karisito Jisu na Ulu ni ivavakoso Vakarisito . ​ ​ — Maciu 23 : 10 ; Kolosa 1 : 18 . 
 Eda vakaraitaka vakacava noda vakamalumalumutaki keda vei Karisito ? 
 Noda vakamalumalumutaki keda vei Karisito e okati kina na noda dokai ira e vakayagataka mera liutaka na cakacaka e dusimaka tiko ena gauna oqo . 
 Na nodra itavi na lumuti era lewe ni iLawalawa Dauvakatulewa kei ira na ivakatawa era lesia mera qarava na cakacaka ena veivalenivolavola ni tabana , na iwasewase ni tikina , tabacakacaka , kei na ivavakoso , e dodonu me raici mera ilesilesi tabu . 
 E bibi kina meda doka na ituvatuva oqo , meda vakamalumalumutaki keda kina . ​ ​ — Iperiu 13 : ​ 7 , 17 . 
 Matatamata Tabu 
 8 , 9 . ( a ) Sala cava era okati kina na Isireli mera matatamata tabu ? 
 ( b ) Sa tekivu vakaraitaka vakacava o Jiova vei ira na Isireli ni tiko e so na ka e dodonu mera okata me ka tabu ? 
 A veiyalayalati o Jiova kei Isireli . 
 Na veiyalayalati oqo e okati kina na matanitu o Isireli me matanitu lavotaki . 
 Era matatamata tabu , era duatani mai na veimatanitu tale e so . 
 A kaya sara mada ga o Jiova vei ira : “ Dou savasava vei au : ni’u sa savasava koi au ko Jiova , ia ka’u sa tawasei kemudou maivei ira na veimatanitu , mo dou noqu . ” ​ ​ — Vunau ni Soro 19 : 2 ; 20 : 26 . 
 Ena gauna sara mada ga e tauyavu kina na matanitu o Isireli , sa tekivu vakaraitaka o Jiova vei ira na lewenivanua ni tiko e so na ka e bibi mera vakatabuya . 
 Kena ivakaraitaki , era na mate kevaka mada ga era cabeta se tara na ulunivanua a soli mai kina na Vunau e Tini . 
 Oya na vuna a okati kina ena gauna oya na Ulunivanua o Saineai me ulunivanua tabu . 
 E okati tale ga me ka tabu na matabete , na valeniveitavaki , kei na kena iyaya kece . 
 Vakacava ena ivavakoso Vakarisito ? 
 10 , 11 . 
 Na cava e rawa nida kaya kina ni ivavakoso era lewena na lumuti e ka tabu , ia e cakayaco vakacava oqo vei ira na ‘ so tani tale na sipi ’ ? 
 Era lewena na lumuti na ivavakoso Vakarisito , e ka tabu tale ga e mata i Jiova . 
 Me tekivu mai na imatai ni senitiuri , o ira kece na lotu Vakarisito lumuti era vakatauvatani kei na vale tabu , dina ga nira sega ni tiki ni valenisoro levu vakayalo i Jiova . 
 E curuma na vale tabu oqo o Jiova ena nona taurivaka na yalona tabu . 
 E vola na yapositolo o Paula : “ O koya sa sema vata kina [ vei Karisito ] na vale taucoko , a sa tubu cake kina me vale tabu ni sa tu vata kei na Turaga : o koya dou sa vakatataki vata talega kina me vale ni Kalou ni sa tiko kina na Yalo Tabu . ” ​ ​ — Efeso 2 : ​ 21 , 22 ; 1 Pita 2 : 5 , 9 . 
 E vola tale ga o Paula vei ira na lotu Vakarisito lumuti : “ Dou sa sega beka ni kila ni dou sa vale ni Kalou , ka sa tiko vei kemudou na Yalo ni Kalou ? . . . ni sa savasava [ “ ka tabu , ” NW ] na vale ni Kalou , ia sai kemudou oqo . ” 
 Io , na nona taurivaka o Jiova na yalona tabu e vaka ga e ‘ tiko vata ’ voli kina kei ira na lumuti , e ‘ lako voli tale ga kina ena kedra maliwa . ’ 
 E sega ni cegu o Jiova ena nona dusimaki koya tiko ga nona “ dauveiqaravi yalo dina . ” 
 Era vakamareqeta na ‘ so tani tale na sipi ’ na itutu dokai era tu kina ni rawa nira bau veimaliwai kei na ilawalawa era vakatokai tiko mera “ vale tabu ” i Jiova . ​ ​ — Joni 10 : 16 ; Maciu 25 : ​ 37 - ​ 40 . 
 Veika Tabu ena Noda Bula na Lotu Vakarisito 
 Cava e rua vei ira na ka e bibi ena noda bula , ena vuku ni cava ? 
 Sega ni ka ni kurabui ni okati me ka tabu e levu na ka e vauca na nodra bula na lewe ni ivavakoso Vakarisito era lumuti kei ira na nodra itokani . 
 E ka tabu na noda veiwekani kei Jiova . 
 Na noda vakamareqeta na veiwekani oqo kei na Kalou o Jiova eda sega ni vakalaiva kina me dua na ka e vakacacana . 
 Na masu e dua na ka bibi ena noda saga me vinaka tiko ga noda veiwekani kei Jiova . 
 Nona raica vakabibi na masu na parofita o Taniela e sega ni muduka kina na nona dau masu , e dina ni rawa sara ga ni vakamatei kina . 
 “ Na nodra masu na tamata yalosavasava , ” oya o ira na lotu Vakarisito lumuti , e vakatauvatani kei na ka boi vinaka e dau taurivaki ena sokalou ena valenisoro . 
 Na vakatautauvata oqo e vakaraitaka na bibi ni masu . 
 Na noda rawa ni veitaratara kei koya na Turaga Cecere Duadua ni lomalagi kei na vuravura e dua dina na ka talei ! 
 Sa rauta me dua vei ira na ka bibi duadua ena noda bula na masu ! 
 Na igu tawarairai cava e igu tabu , kei na sala cava meda vakalaiva kina me cakayaco ena noda bula ? 
 Na yalo tabu e dua na ivurevure ni kaukaua ena nodra bula na lotu Vakarisito lumuti kei ira na nodra itokani , era raica vakabibi tale ga me ka tabu . 
 Oqo na igu tawarairai ni Kalou o Jiova , ia ena cakacaka ga ena ka e salavata kei na nona inaki na Kalou Tabu , e kilikili kina me vakatokai me “ yalo tabu , ” se “ yalona savasava . ” 
 Na yalo tabu e vakaukauataki ira kina nona tamata o Jiova mera vunautaka na itukutuku vinaka . 
 O Jiova e solia na yalona tabu “ vei ira sa talairawarawa vua , ” vei ira era “ lako voli ena Yalo Tabu , ” sega ni o ira era lako voli ena nodra gagadre ca vakayago . 
 Na kaukaua ni yalo tabu e rawa kina vei ira na lotu Vakarisito mera vuataka sara na vuana ​ ​ — oqo na itovo talei e so ​ — ​ wili kina “ nai valavala savasava kei na daulotu [ “ qaravi Kalou , ” NW ] . ” 
 Kevaka eda okata na yalo tabu me ka tabu , eda na sega ni cakava e dua na ka meda vakararawataka kina , se tarova na kena cakayaco ena noda bula . ​ ​ — Efeso 4 : 30 . 
 Na itavi dokai cava e ka tabu vei ira na lumuti , era vakaitavi vakacava kina na so tani tale na sipi ? 
 Na noda vakatokai ena yaca ni Kalou tabu o Jiova , kei na noda okati meda nona iVakadinadina , e dua tale ga na ka tabu e dodonu sara ga meda vakamareqeta . 
 O ira na lotu Vakarisito lumuti era sa rawata na ivakatagedegede mera “ sai talatala ni veiyalayalati vou . ” 
 E sa vakacolati kina vei ira na itavi ni kena vunautaki ‘ na itukutuku vinaka ni Matanitu ’ ni Kalou , mera ‘ qisi ira tale ga mera tisaipeli na lewe ni veivanua kece ga . ’ 
 Era sa vakayacora vinaka tiko nodra ilesilesi , qai vica na milioni era vaka na sipi e sa yaga tiko vei ira na veivakavulici oqo . 
 Ena vuku ni ka era sa mai vakila , e vaka ga era kaya tiko vei ira na lumuti : ‘ Keimami na lako vata kei kemuni : ni keimami sa rogoca sa tiko vata kei kemuni na Kalou . ’ 
 Na itavi vakayalo era qarava o ira oqo e vaka na itavi ni dauteitei kei na ‘ dausasamaki ’ ena were ni loga vaini , ena nodra tokoni “ nai talatala ni noda Kalou . ” 
 Ena sala oya , o ira na so tani tale na sipi era tokoni ira voli na lumuti ena vakayacori ni cakacaka vakaitalatala me roboti vuravura . ​ ​ — Aisea 61 : ​ 5 , 6 . 
 Na itavi cava e okata na yapositolo o Paula me ka tabu , na cava e tiko tale ga kina vei keda na rai oya ? 
 Na yapositolo o Paula e dua e raica na nona cakacaka vakaitalatala me ka tabu se ka vakamareqeti . 
 E tukuni koya ni ‘ italatala i Jisu Karisito vei ira na veimatanitu , me kitaka na cakacaka [ “ tabu e vauca , ” NW ] na itukutuku vinaka me baleti koya na Kalou . ’ 
 Ena nona volavola vei ira na lotu Vakarisito mai Korinica , e vakatauvatana kina o Paula na nona cakacaka vakaitalatala kei “ nai yau . ” 
 Na noda cakacaka vakaitalatala e sala sara ga eda tukuna yani kina na “ vosa [ “ tabu , ” NW ] ni Kalou . ” 
 O koya gona , se da lewe ni ilawalawa lumuti se so tani tale na sipi , eda okata kece me ka dokai na noda vakaitavi ena cakacaka tabu e vauca na kena tukuni yani na veika dina me baleti koya na Kalou . 
 “ Ia Sara na Ka Savasava ena Rere Vua na Kalou ” 
 Na cava meda cakava meda kua kina ni ucui ira era “ beca na ka tabu ” ? 
 E vakaroti ira na nona itokani lotu Vakarisito na yapositolo o Paula mera qarauna mera kua ni wili vata kei ira era “ beca na ka tabu . ” 
 Sa qai vakasalataki ira mera ‘ segata na yalosavasava , ’ mera ‘ qarauni ira ’ tale ga “ de dua na waka gaga e tubu cake ka ia kina na rarawa , ka vaqeleqelewataki kina na lewe vuqa . ” 
 Na vosa , “ waka gaga ” e vakaibalebaletaki ira e vica ena ivavakoso era na rairai vakalewa na veika e caka . 
 Me kena ivakaraitaki , era na sega beka ni duavata kei na rai i Jiova me baleta na dokai se rokovi ni bula vakawati kei na kena vakabibitaki na ivalavala e kilikili . 
 Se ra vakaitavi ena veivosakitaki kei na vakatetei ni nodra vakasama na vukitani , “ na veivosaki tawayaga e beci kina na ka tabu ” era sa ciqoma tu o ira era “ sa gole tani mai na ka dina . ” ​ ​ — 2 Timoci 2 : ​ 16 - ​ 18 , NW . 
 Na cava mera saga tiko ga kina na lumuti mera vakaraitaka nira vakamareqeta na veika kece e okata na Kalou me ka tabu ? 
 A vola o Paula vei ira na tacina lumuti : “ Kemudou sa daulomani , . . . me da vakasavasavataki keda mai na dukadukali kecega ni yago kei na yalo , me da ia sara na ka savasava e na rere vua na Kalou . ” 
 Na itukutuku oqo e vakaraitaka ni o ira na lotu Vakarisito lumuti , o ira era ‘ kacivi mera itaukei ni ka vakalomalagi , ’ e dodonu mera saga tiko ga mera vakaraitaka ena veibasoga ni nodra bula kece nira vakamareqeta na veika kece e okata na Kalou me ka tabu . 
 E uqeti ira tale ga na tacina era lumuti ena yalo tabu na yapositolo o Pita ena nona kaya : “ Me vaka na gone e dautalairawarawa , dou kakua ni vakatauvatani kemudou kei na gagadre ca eliu ni dou a lialia : ia ni sa yalosavasava [ “ Kalou Tabu , ” NW ] ko koya sa kacivi kemudou , dou yalosavasava [ “ vakatabui kemudou ” ] talega koi kemudou e nai valavala kecega . ” ​ ​ — 1 Pita 1 : ​ 14 , 15 . 
 18 , 19 . ( a ) Era na vakaraitaka vakacava na lewe ni ‘ isoqosoqo levu ’ nira vakamareqeta na veika e okata o Jiova me ka tabu ? 
 ( b ) Na ka tabu cava e tiki ni noda bula na lotu Vakarisito ena qai veivosakitaki ena ulutaga e tarava ? 
 Vakacava o ira na lewe ni ‘ isoqosoqo levu ’ era na bula sivia yani na ‘ rarawa levu ’ ? 
 E dodonu mera vakadinadinataka tale ga o ira oqo nira vakamareqeta na veika e okata o Jiova me ka tabu . 
 Era tukuni o ira oqo ena ivola na Vakatakila nira “ qaravi koya ” tiko na Kalou o Jiova ena lomanibai ni nona valenisoro vakayalo , oya e vuravura . 
 Era sa mai vakabauta na isoro ni veivoli i Karisito , na ka era sa mai cakava e vaka sara ga era ‘ savata na nodra isulu ra qai vakavulavulataka ena dra ni Lami . ’ 
 E vakadonui ira kina o Jiova , sa qai nodra itavi mera ‘ vakasavasavataki ira mai na dukadukali kece ga ni yago kei na yalo , ra qai ia sara na ka savasava ena rere vua na Kalou . ’ 
 E tiki bibi ni nodra bula na lotu Vakarisito lumuti kei ira na nodra itokani na nodra dau soqoni vata vakawasoma mera qaravi Jiova , mera vulica tale ga nona vosa . 
 E raica o Jiova na nodra dau soqoni vata na nona tamata me ka tabu . 
 Na cava e dodonu kina meda doka na ka tabu oqo ? 
 Eda na vakaraitaka vakacava na noda doka ? 
 Eda na qai dikeva oqo ena ulutaga e tarava . 
 Railesuvi 
 • Na rai vakavuravura cava era sega ni duavata kina na tamata i Jiova ? 
 • Na cava e iVurevure kina ni veika tabu kece ga o Jiova ? 
 • Eda na vakaraitaka vakacava nida dokai Karisito ena nona itutu tabu ? 
 • Na veika tabu cava e dodonu meda vakamareqeta ena noda bula ? 
 [ iYaloyalo ena tabana e 23 ] 
 E Isireli makawa , e okati me ka tabu na matabete , na valeniveitavaki , kei na kena iyaya 
 [ iYaloyalo ena tabana e 24 ] 
 O ira na lotu Vakarisito lumuti e vuravura era vakatauvatani kei na vale tabu 
 [ iYaloyalo ena tabana e 25 ] 
 Na masu kei na noda cakacaka vakaitalatala e itavi tabu 
 Doka na Noda Soqoni Baleta ni Ka Tabu 
 “ Ka’u na kauti ira mai ki na noqu ulu - ni - vanua tabu , ka vakamarautaki ira e na noqu vale ni masu . ” ​ — AISEA 56 : 7 . 
 Na yavu cava vakaivolatabu eda raica kina ni dodonu meda doka na soqoni ? 
 SA KUMUNI ira tiko nona tamata o Jiova , o ira na lumuti kei ira na nodra itokani mera qaravi koya ena nona “ ulu - ni - vanua tabu . ” 
 E sa vakamarautaki ira tiko ena nona “ vale ni masu , ” na nona valenisoro vakayalo , e “ nodra vale ni masu na tamata kecega . ” 
 Na ka e cakava oqo o Jiova e dusia ni ka tabu na noda veiqaravi , e savasava , e dodonu , e cecere tale ga . 
 Ena noda raica vakabibi na soqoni e dau vakayacori kina na vuli kei na sokalou , eda sa vakaraitaka nida doka na veika e okata na Kalou me ka tabu . 
 Eda kila vakacava ni dau ka tabu vei Jiova na vanua e digia me sokaloutaki kina , eda kila vakacava ni a tiko tale ga vei Jisu na rai oqo ? 
 E Isireli makawa , e dau vakatabuya o Jiova na vanua e digia me sokaloutaki kina . 
 Na valeniveitavaki kei na kena iyaya kece e dodonu me lumuti , ‘ me vakatabui . ’ 
 Na tikina tabu ena valeniveitavaki a wasei rua , dua na yasana e vakatokai “ na Loqi Tabu ” dua tale “ na Loqi Tabu Sara . ” 
 E muri a qai sosomitaka na valeniveitavaki na valenisoro e Jerusalemi . 
 Mani vakatokai o Jerusalemi me “ koro tabu ” me vaka ni vanua sara ga e liutaki yani kina na veiqaravi tabu vei Jiova . 
 E dau doka na valenisoro o Jisu ni se bula voli e vuravura . 
 Dua na ka nona sega ni taleitaka na ka era cakava na lewenivanua ena nodra dau vakayagataka na valenisoro me vanua ni veivoli , se me itatakoso . ​ ​ — Marika 11 : ​ 15 , 16 . 
 Eda kila vakacava ni dau soqo tabu qai bibi na nodra solevu na Isireli ? 
 Era dau soqo vata vakawasoma na Isireli mera qaravi Jiova , mera rogoca tale ga na wiliki ni nona Lawa . 
 E dau gauna tabu vei ira na gauna vaka oqo . 
 Eda kila oqo baleta ni so na nodra soqoni e dau vakatokai sara ga me solevu se soqoni tabu . 
 Dua na nodra soqo levu na Isireli a vakayacori ena gauna i Esera kei Niemaia , ra mani vakaitavi sara tiko na Livai ena ‘ vakamacalataki ni vunau vei ira na tamata . ’ 
 Ia , me vaka “ ni ra sa tagi ko ira kecega na tamata , ni ra sa rogoca na vosa ni vunau , ” sa ra qai vakaroti ira na lewenivanua na Livai , ena nodra kaya : “ A siga oqo sa tabu me nei Jiova na nomuni Kalou ; ni kakua ni loma bibi , se tagi . ” 
 Ra mani vakacavara vinaka na Isireli na siga vitu ni solevu ni veivale tabanikau ena “ marau levu sara . ” 
 Kena ikuri , “ e na veisiga , mai nai matai ni siga ka yacova na siga sa kenai tinitini , sa wilika tiko ko koya nai vola ni vunau ni Kalou . 
 A ra sa ia tiko na so levu ka bogi vitu , ia e nai kawalu ni siga , sa caka e dua nai soqosoqo tabu , me vaka na kenai valavala . ” 
 Oqo era gauna bibi dina , qai dodonu mera vakatudaliga vinaka sara na tiko ena soqo . 
 E Ka Tabu na Noda Soqoni 
 4 , 5 . 
 Na cava e vakaraitaka ni noda soqoni e ka tabu ? 
 E sega ni dua na vanua e vuravura nikua e vakatoka o Jiova me koro tabu , me tiko kina e dua na valenisoro e vakarautaka me qaravi kina vakatabakidua . 
 Ia , meda kua ni nanuma ni sega ni okati me soqoni tabu na noda dau sota vata meda qaravi Jiova . 
 Eda dau sota vata vakatolu ena dua na macawa meda wilika da vulica tale ga na iVolatabu . 
 E dau ‘ vakamacalataki ’ kina na Vosa i Jiova , ‘ vakatakilai tale ga na kena ibalebale ’ me vaka ga ena gauna i Niemaia . 
 Na noda soqoni kece e dau tekivu , e tini tale ga ena masu , qai levu na soqoni oqo eda dau vakaitavi vata kina meda laga na sere ni veivakacaucautaki vei Jiova . 
 Na noda soqoni gona vakaivavakoso e tiki ni noda veiqaravi tabu , e dodonu meda qarauna sara noda itovo nida tiko kina , meda vakarorogo tale ga ena veidokai . 
 E dau vakalougatataki ira nona tamata o Jiova nira soqoni vata mera qaravi koya , vulica nona Vosa , ra qai marautaka tale ga na veimaliwai vinaka Vakarisito . 
 Ni sa kena gauna me vakayacori na soqoni , eda kila deivaki ni oya na vanua e cavuta o Jiova me “ yaco maikina na ka ni veivakalougatataki . ” 
 Eda na vakaivotavota ena ka ni veivakalougatataki oya kevaka eda tiko kina , eda vakatudaliga tale ga ena porokaramu vakayalo e vakarautaki . 
 Kena ikuri , a kaya o Jisu : “ E na tikina sa soqoni vata kina e lewe rua , se lewe tolu , e na yacaqu , au sa tiko kina e na kedratou maliwa . ” 
 Na itukutuku oqo e vakaibalebaletaki vei ira na qase ni ivavakoso era bose vata mera walia e so na leqa bibi e basika ena kedra maliwa na lewe ni ivavakoso , ia na kena vakasama e rawa ni taurivaki tale ga ena noda soqoni . 
 Ke tiko o Karisito ena gauna era soqoni vata kina ena vuku ni yacana na lotu Vakarisito , sega li ni dodonu me okati na soqoni vaka oqo me ka tabu ? 
 Na cava eda rawa ni kaya me baleta na vanua eda dau soqoni vata kina ​ — vanua lelevu se vanua lalai ? 
 E dina ni sega ni tiko o Jiova ena vale e tara ena liga . 
 Ia , na Kingdom Hall e vanua ni sokalou savasava . 
 Eda lai sota e kea meda vulica na Vosa i Jiova , meda masu vua , meda vakacaucautaki koya ena sere . 
 Oqo tale ga na ka eda lai cakava ena noda Assembly Hall . 
 Sa ra na okati tale ga na rara lelevu ni qito se vale lelevu ni sarasara era saumi me vakayacori kina noda soqo ni tikina mera vanua ni sokalou ena gauna eda vakayagataka kina ena veiqaravi tabu . 
 Na noda sokalou ena gauna vaka oqo , se vakayacori ena vanua lelevu se vanua lalai , e dodonu meda doka , me laurai tale ga na veidokai oqo ena noda itovo kei na ka eda cakava . 
 Sala Eda Vakaraitaka Kina Nida Doka Noda Soqoni 
 Sala cava e rawa nida vakaraitaka kina nida doka na soqoni ? 
 Tiko e so na sala e rawa nida vakaraitaka kina nida doka na soqoni . 
 Dua , na noda tiko ena gauna e lagati kina na sere . 
 Levu na sere oqo era sere ni vakamamasu , kena ibalebale ni dodonu me lagati ena yalo e vakarokoroko . 
 E lavetaka o Paula na qaqa ni Same 22 , qai vola me baleti Jisu : “ Au na tukuna na yacamuni vei ira na taciqu ; e na kedra maliwa nai soqosoqo lewe ni lotu ka’u na vakarokorokotaki kemuni e na sere . ” 
 Meda saga gona me noda ivakarau meda dau dabe rawa ni bera ni cavuta na jeameni na sere , da qai vakasamataka vinaka na ibalebale ni qaqana nida laga tiko . 
 Me vakilai mada ga ena noda lagasere na nona rai na daunisame ni a vola : “ Au na vakavinavinaka vei Jiova e na yaloqu taucoko , e na nodra bose na yalododonu , kei nai soqosoqo lewe ni lotu . ” 
 Io , na noda lagata na sere ni veivakacaucautaki vei Jiova e dua vei ira na vuna vinaka meda dau yaco totolo kina ina soqoni , da qai tiko me yacova ni suka . 
 Na masu cava ena iVolatabu e vakaraitaka ni dodonu meda vakaraitaka noda veidokai ni cabori na masu ena noda soqoni ? 
 E dua tale na tiki bibi ni noda soqoni kece na masu e cabora ena vukuda o koya e matataka na ivavakoso . 
 Ena dua na gauna , era a sota vata na lotu Vakarisito mai Jerusalemi ena imatai ni senitiuri ra qai “ lomavata ka tabalaka cake na domodra vua na Kalou ” ena masu . 
 Na nodra masu oqo e vukei ira sara ga mera ‘ doudou ena nodra tukuna na vosa ni Kalou , ’ e dina nira vakacacani kina . 
 A tu tani beka na nodra vakasama e so vei ira oya ena gauna era masu kina ? 
 Sega , era masu sara ga ena “ lomavata . ” 
 Na masu e cavuti ena noda soqoni e dau vakaraitaka na lomadra na lewe ni soqoni kece . 
 O koya gona , e dodonu meda vakaraitaka noda veidokai ni cabori na masu vaka oqo . 
 Eda na vakaraitaka vakacava nida doka na soqoni ena noda isulusulu kei na ka eda cakava ? 
 Kena ikuri , e rawa tale ga nida vakaraitaka nida doka na soqoni ena isulu eda tokara . 
 Io , e rawa ni kuria na dokai ni soqoni na noda isulusulu kei na icakacaka ni drauniuluda . 
 E veivakasalataki na yapositolo o Paula : “ Ka’u sa vinakata kina me masu ko ira na tagane e na yasana kecega , ni ra sa dodoka cake na liga savasava , ka me sega na cudru kei na veiba . 
 Me vakaisulu vaka talega kina ko ira na yalewa e nai sulu e kilikili , ni ra sa lokomi ka yalomatua : me kakua ni tali na drau ni uludra , me kakua ni vakoula , se vakamata - ni - civa , se vakai sulu talei : ia me vaka ga sa kilikili kei ira na yalewa era kaya era sa lotu . ” 
 Nida tiko ena soqo ni tikina e vakayacori ena raraniqito lelevu , se rawa tiko ga nida tokara na isulu e veiganiti , veitalia mada ga kevaka e katakata na draki . 
 Kena ikuri , noda veidokai eda na sega kina ni kana se mama drega ni vakacagau tiko na soqo . 
 Noda tokara na isulu rakorako ena gauna ni soqoni e vakalagilagi kina na Kalou o Jiova , e vakaraitaka tale ga noda dokai ira na tacida vakayalo . 
 iTovo e Kilikili kei Ira na Lewenivuvale ni Kalou 
 E vakaraitaka vakacava o Paula ni gadrevi e dua na ivakatagedegede cecere ni itovo vei ira na tiko ena soqoni Vakarisito ? 
 Eda raica ena 1 Korinica wase 14 , na nona ivakasala momona na yapositolo o Paula me baleta na ivakarau ni kena vakayacori na soqoni . 
 E qai tinia ena nona kaya : “ Na ka kece ga me caka sara vaka vinaka ka tuvalaki vakamatau . ” 
 E dua sara ga na ituvatuva bibi ni ivavakoso na soqoni , qai dodonu vei ira na tiko kina mera vakaitovotaki ira ena ivakatagedegede cecere ni itovo e kilikili kei ira na lewenivuvale ni Kalou . 
 11 , 12 . ( a ) Na cava e dodonu me matata vei ira na gone era dau tiko ena soqoni ? 
 ( b ) Ena soqoni , na sala veiganiti cava e rawa nira vakatusa kina na gone na nodra vakabauta ? 
 O ira na gone e gadrevi vakabibi mera vakavulici mera dau vakaitovo ena soqoni . 
 Na itubutubu lotu Vakarisito e dodonu me vakamacalataka vei luvena ni Kingdom Hall , vaka kina na vanua ni Vulivola ni iVavakoso , e sega ni vanua ni qito . 
 Baleta oya na vanua eda qaravi Jiova kina , da vulica tale ga kina nona Vosa . 
 A vola na tui vuku o Solomoni : “ Lewa vinaka na yavamu ni ko sa lako ki na vale ni Kalou , ia mo kusarawa mo vakarorogo . ” 
 A vakavulici ira na Isireli o Mosese mera dau soqoni vata , na qase kei na “ gone lalai . ” 
 A kaya : “ Vakasoqoni ira na tamata . . . me ra rogoca , ka me ra vuli kina , ka rerevaki Jiova na nomuni Kalou , ka vakabauta me ra cakava na vosa kecega ni vunau oqo : ka me ra rogoca ko ira na luvedra era sa sega ni kila eliu , ka me ra vuli me ra rerevaki Jiova . ” ​ ​ — Vakarua 31 : ​ 12 , 13 . 
 Nikua , na vuna levu sara ga era tomani ira kina nodra itubutubu ina soqoni na gonelalai mera lai vakarorogo , mera vuli . 
 Ena gauna ga era sa vakarorogo rawa kina , era sa kila tale ga na ivakavuvuli rawarawa e so ena iVolatabu , sa na rawa nira “ vakatusa ” na nodra vakabauta ena nodra vakamacala vakalekaleka ena soqoni . 
 E rawa ni tekivu e dua na gone ena nona sauma vakalekaleka na taro e kila na kena ibalebale . 
 Rawa ni tekivu ena nona wilika mai na isaunitaro , ia ni toso na gauna , me na vulica me vakamacala ena nona vosa ga . 
 Oqo e dua na ka totoka , e ka marautaki tale ga vei ira na itabaqase mera rogoci ira na gone mera talaucaka na lomadra nira vakamacalataka nodra vakabauta ena nodra vosa ga . 
 Era ivakaraitaki ena tikina oqo na itubutubu ena nodra dau vakamacala sara mada ga o ira . 
 Ena vinaka tale ga me tiko na nodra iVolatabu na gone , nodra ivolanisere , kei na ivola e vulici kevaka e sa rawa nira wilika . 
 Dodonu mera vulica mera dau doka nodra ivola ni soqoni . 
 Oqo era na kila kina na gone ni soqoni e ka tabu . 
 Na cava eda nuitaka vei ira era se qai butuka mai vakadua na vanua ni noda soqoni ? 
 Eda sega ni vinakata na noda soqoni me vaka na nodra lotu na lotu ni Veivanua Vakarisito . 
 Na nodra veivanua ni lotu e rawa ni vagagalu sivia me vaka na vanua ni somate , se rui kosakosa tale me vaka beka na valenidanisi . 
 Eda vinakata na noda soqoni ena Kingdom Hall me veivakacegui , ra mamarau tale ga na tiko kina , ia me kua ni rui kosakosa tale vakasivia . 
 Eda lako yani ina soqoni meda lai qaravi Jiova , o koya gona e dodonu me kilikili qai rakorako na noda soqoni ena veigauna kece . 
 Eda nuitaka vei ira era se qai butuka mai vakadua na vanua ni soqoni mera taleitaka na ka era rogoca , mera drukataka tale ga na vinaka ni nodra itovo na luveda me rawa kina nira kaya : “ Sa dina sa tiko vei kemudou na Kalou . ” ​ ​ — 1 Korinica 14 : 25 . 
 Tiki Tudei ni Noda Sokalou 
 14 , 15 . ( a ) Cava meda cakava meda kua kina ni ‘ vakawaletaka na vale ni noda Kalou ’ ? 
 ( b ) Sa vakayacori vakacava tiko nikua na Aisea 66 : 23 ? 
 Me vaka e sa cavuti oti , sa kumuni ira tiko na nona tamata o Jiova , sa vakamarautaki ira tale tiko ga ena nona “ vale ni masu , ” na nona valenisoro vakayalo . 
 A uqeti ira na wekana Jiu na turaga yalodina o Niemaia mera vakaraitaka nodra doka na valenisoro ena nodra soli ka . 
 A kaya : “ Me da kakua ni biuta [ “ vakawaletaka , ” NW ] na vale ni noda Kalou . ” 
 Meda kua tale ga ni vakawaletaka na veisureti i Jiova meda mai qaravi koya ena nona “ vale ni masu . ” 
 Ena nona vakaraitaka na bibi ni noda tiko wasoma ena soqoni , a parofisaitaka kina o Aisea : “ Mai na vula e dua ka yacova na vula kadua , ka mai na siga tabu e dua ka yacova na siga tabu kadua , era na lako mai na tamata kecega me ra mai cuva e mataqu , sa kaya ko Jiova . ” 
 Sa yaco sara tiko ga nikua na veika oqo . 
 Ena veimacawa kece ena loma ni dua na vula , era dau soqoni vata na lotu Vakarisito mera qaravi Jiova . 
 Era vakayacora vata oqo ena nodra tiko ena soqoni , vakaitavi ena cakacaka vakaitalatala , kei na so tale . 
 O dua beka vei ira na ‘ lako mai mera mai cuva wasoma vei Jiova ’ ? 
 Cava e dodonu me tiki tudei kina ni noda bula ena gauna oqo na noda dau tiko ena soqoni ? 
 Sa na qai taucoko na vakayacori ni Aisea 66 : 23 ena vuravura vou e yalataka tu o Jiova . 
 Ena gauna oya , era sa na qai ‘ lako mai mera mai cuva ’ vei Jiova “ na tamata kecega ” mera qaravi koya , e veimacawa , e veivula , me tawamudu . 
 Ena vuravura vou , ena tiki tudei ni noda bula vakayalo na noda dau soqoni vata meda sokaloutaki Jiova . 
 O koya gona , sega li ni veiganiti meda okata me tiki tudei ni noda bula ena gauna sara ga oqo na noda dau soqoni vata meda sokalou ? 
 Na cava e bibi kina vei keda na soqoni nida “ sa raica sa toro voleka mai na siga ” ? 
 Me vaka ni sa qai voleka ga mai na icavacava , meda segata meda tiko ena soqoni kece Vakarisito . 
 Ena noda doka na noda soqoni baleta ni ka tabu , eda na sega ni vakalaiva na cakacaka saumi , lesoni mai koronivuli , se vuli bogi me vakavuna na noda sega ni tiko vata kei ira na tacida vakayalo ena soqoni . 
 E bibi meda vakaukauataki tiko mai na kaukaua e rawa duadua ga ena noda dau tiko ena soqoni . 
 Na soqoni gona vakaivavakoso e gauna vinaka meda veikilai kina kei ira na tacida , meda veivakayaloqaqataki , meda veiuqeti tale ga ena ‘ loloma kei na ivalavala vinaka . ’ 
 Meda qacoya na noda dau tiko ena soqoni , “ me vakalevu , [ nida ] sa raica sa toro voleka mai na siga . ” 
 O koya gona , meda vakaraitaka mada ga nida okata na noda soqoni me ka tabu ena noda sega ni calata , noda tokara na isulu e veiganiti , kei na noda qarauna na noda itovo me rakorako . 
 Nida vakayacora oqo , eda sa vakaraitaka tiko nida doka na veika e okata na Kalou me ka tabu . 
 Railesuvi 
 • Eda kila vakacava ni dodonu me ka vakamareqeti na nodra soqoni na tamata i Jiova ? 
 • Na cava e vakaraitaka ni noda soqoni e ka tabu ? 
 • Era na vakaraitaka vakacava na gone nira doka na noda soqoni ? 
 • Cava meda saga kina me tiki tudei ni noda bula na noda dau tiko ena soqoni ? 
 [ iYaloyalo ena tabana e 28 ] 
 Na soqoni e qaravi kina o Jiova e ka tabu , e dina ni na duidui na vanua e vakayacori kina 
 [ iYaloyalo ena tabana e 31 ] 
 Era tiko ena soqoni na noda lalai mera vakarorogo , mera vuli 
 Tiko Ga Ena Loloma ni Kalou ! 
 “ Ko i kemuni na noqu i tokani lomani , . . . ni tikotiko ga e na loloma ni Kalou , . . . me kauti kemuni ki na bula tawa mudu . ” ​ — JUTA 20 , 21 , VV . 
 1 , 2 . 
 E rawa vakacava meda tiko ga ena loloma ni Kalou ? 
 ENA levu ni nona lomana o Jiova na vuravura ni kawatamata e tala mai kina na Luvena duabau ga e vakatubura me rawa kina vei ira na cakacakataka na nodra vakabauti koya mera rawata na bula tawamudu . 
 Eda kalougata dina na vakila na loloma oya ! 
 Ke o tamata i Jiova , e sega ni vakabekataki ni o na via vakila tiko na loloma oqori me tawamudu . 
 E vakamacalataka na tisaipeli o Juta na sala eda rawa ni tiko ga kina ena loloma ni Kalou . 
 “ Ni veivakatataki cake tiko ga vaka i kemuni e na nomuni vakabauta savasava sara ; ka masu tiko e na kaukauwa ni Yalo Tabu , ” e vola o Juta , “ ni tikotiko ga e na loloma ni Kalou , ka waraka tiko me kauti kemuni ki na bula tawa mudu na noda Turaga ko Jisu Karisito . ” 
 Ena vakaukauataki keda ena “ vakabauta savasava sara , ” se na ivakavuvuli vakarisito na noda vulica na Vosa ni Kalou kei na noda vunautaka na itukutuku vinaka . 
 Me rawa nida tiko ga ena loloma ni Kalou , ena vinakati meda dau masuta na ‘ yalo tabu ’ me dusimaki keda voli . 
 Me rawa nida vakalougatataki ena bula tawamudu , ena vinakati tale ga meda cakacakataka na noda vakabauta na isoro i Jisu Karisito . ​ ​ — 1 Joni 4 : ​ 10 . 
 Na cava era sa sega ni iVakadinadina i Jiova kina e so ? 
 So era vakabauta tu e liu era sa sega ni tiko ena loloma ni Kalou . 
 Oqo e baleta nira sa digia mera muria na sala ca mera sa sega kina ni iVakadinadina i Jiova . 
 Rawa vakacava mo kua ni muri ira oqori ? 
 Vakasamataka vinaka na veika ena tukuni oqo mo kua kina ni valavala ca ia mo tiko ga ena loloma ni Kalou . 
 Vakaraitaka Nomu Lomana na Kalou 
 E bibi vakacava na talairawarawa vua na Kalou ? 
 Vakaraitaka na nomu lomana na Kalou ena nomu talairawarawa vua . 
 “ Sa i koya oqo na lomana na Kalou , ” e vola na yapositolo o Joni , “ me da muria na nona i vakaro ; a sa sega ni i colacola bibi na nona i vakaro . ” 
 Na noda talairawarawa vua na Kalou ena vakaukauataki keda meda vorata na veivakatovolei , ena vakamarautaki keda tale ga . 
 E kaya na daunisame : “ Sa kalougata na tamata sa sega ni muria tiko na nodrai vakavuvuli na tamata ca . . . . ia ka sa marau tiko e na vunau i Jiova . ” ​ ​ — Same 1 : ​ 1 , 2 . 
 Na cava o na cakava me vakaraitaka ni o lomani Jiova ? 
 Ni o lomani Jiova o na sega ni vakayacora na ivalavala ca bibi ena vakavuna me rogo ca kina na yacana . 
 “ Mo ni kakua ni soli au me’u dravudravua se me’u vutuniyau , ” e masuta o Akuri . 
 “ Ni vakani au e na kakana sa rauti au : de’u mamau , ka lasutaki kemuni , ka kaya , ko cei ko Jiova ? 
 De’u dravudravua , ka butako , ka cavuta wale na yaca ni noqu Kalou . ” 
 Vakadeitaka mo kua ni ‘ cavuta wale se vakarogocataka na yaca ni Kalou ’ de vosavakacacataki kina . 
 Tovolea ga mo dau cakava tu ga na veika dodonu me vakarokorokotaki kina o koya . ​ ​ — Same 86 : 12 . 
 Na cava ena yaco ke o nakita na nomu valavala ca ? 
 Masuta vakalevu na Tamamu vakalomalagi me vukei iko mo vorata na veivakatovolei ina ivalavala ca . 
 Muria tiko ga na ivakasala ni Kalou me kua kina ni tarovi na nomu masu . 
 Ke o nakita na nomu valavala ca , o na tauca na vuana , ena vakatale ga e tabonaki koya o Jiova ena o me kua kina ni basika vua na nomu masu . 
 Vakaraitaka na yalomalumalumu , qai masulaka mo kua ni cakava e dua na ka me rawa ni tarova na nomu toro voleka vua na Kalou ena masu . ​ ​ — 2 Korinica 13 : 7 . 
 Lomana na Luve ni Kalou 
 7 , 8 . 
 E rawa vakacava meda cata na itovo vakasisila nida muria na ivunau i Jisu ? 
 Vakaraitaka ni o lomani Jisu Karisito ena nomu muria na nona ivunau , oqo ena vukei iko mo kua ni valavala ca . 
 “ Kevaka dou sa talairawarawa ki na noqu vunau , ” e kaya o Jisu , “ dou na tiko ga e na noqu loloma ; me vaka ka’u sa talairawarawa ki na vunau nei Tamaqu , ka tiko ga e na nona loloma . ” 
 Ena vukei iko vakacava mo tiko ga ena loloma ni Kalou na nomu muria na vosa i Jisu ? 
 Noda talairawarawa ina vosa i Jisu ena vukei keda meda bulataka na itovo savasava . 
 E kaya na Lawa ni Kalou e solia vei ira na Isireli : “ Mo kakua ni ia na veibutakoci . ” 
 Ia e vakaraitaka o Jisu na ivakavuvuli e vauci ena lawa oya ena nona kaya : “ O koya yadua ena raica na yalewa me dodomo kina , sa dauyalewa oti kaya e lomana . ” 
 E tukuna na yapositolo o Pita ni so na lewe ni ivavakoso ena imatai ni senitiuri e “ sinai na matadra e na dauyalewa ” ra qai “ dauvakacalai ira na tamata era sa yalowai . ” 
 Mo kua ni vakataki ira oqori , e rawa mo sega ni cakava na itovo vakasisila kevaka o lomana o qai talairawarawa vua na Kalou kei Karisito o qai saga me dei tiko ga na nomu veiwekani kei rau . 
 Me Dusimaki Iko na Yalo Tabu i Jiova 
 Me baleta na yalo tabu , na cava e rawa ni yaco ke dua e tomana tiko na nona valavala ca ? 
 Masuta na yalo tabu ni Kalou , qai vakatara me dusimaki iko . 
 Ke o valavala ca tiko ga , e rawa ni tarova na Kalou na yalona tabu me kua ni sobuti iko . 
 Ni valavala ca oti o Tevita kei Pacisepa , e qai kerea o Tevita vua na Kalou : “ Ni kakua ni vakasevi au mai na matamuni ; ka mo ni kakua ni kauta tani vei au na nomuni Yalo Tabu . ” 
 Ia ni a sega ni veivutunitaka na nona valavala ca , sa sega ni sobuti Tui Saula na yalo tabu ni Kalou . 
 E valavala ca o Saula ena nona vakacabora na isoro kama , nona vakabulai ira na manumanu yavaiva , kei na nona vakabula na nodra tui na Amalekaiti . 
 Oqo e vakavuna me kauta laivi o Jiova na yalona tabu vei Saula . ​ ​ — 1 Samuela 13 : ​ 1 - ​ 14 ; 15 : ​ 1 - ​ 35 ; 16 : ​ 14 - ​ 23 . 
 Na cava mo kua sara ni bau vakasamataka kina mo valavala ca ? 
 Kua sara ni bau vakasamataka mo valavala ca . 
 “ Sa sega tale ni qai dua na i soro me na kauta tani na i valavala ca , ” e vola na yapositolo o Paula , “ kevaka eda sa nakita me da ia tiko ga na i valavala ca ni sa tukuni oti vei keda na ka dina . ” 
 E vakaloloma dina kevaka o nakita na nomu valavala ca ! 
 Lomani Ira Dina na Tani 
 11 , 12 . 
 Ena tarova vakacava na itovo vakasisila na loloma kei na veidokai ? 
 Na noda lomani ira na tani ena tarovi keda meda vakayacora na itovo vakasisila . 
 Na loloma oqori ena uqeti iko mo taqomaka na lomamu mo kua kina ni lai butakoca na nona domoni watina e dua . 
 Oqori ena rawa ni tini ina veibutakoci . 
 Mo vakataki Jope ga na tamata yalododonu , o koya e sega ni via domona e dua tale na yalewa e sega ni watina . ​ ​ — Jope 31 : 1 . 
 Ena vukei iko mo kua ni vakayacora na ivalavala ca bibi na nomu rokova na bula vakawati . 
 A nakita na Kalou na vakawati kei na veiyacovi me vakatuburi kina na kawatamata . 
 Nanuma ni ka rokovi na gacagaca ni vakatubukawa baleta ni a nakiti me vakayagataki me vakatuburi kina na kawa . 
 O ira na veibutakoci kei ira na veidauci era sa talaidredre vua na Kalou , era vakawalena na veiyacovi , era sega ni doka na vakawati , ra qai valavala ca ina yagodra . 
 Ia ke lomana na Kalou e dua qai talairawarawa tale ga vua , ena sega ni vakayacora na ivalavala e rawa ni vakasivoi kina mai na ivavakoso lotu Vakarisito . 
 E ‘ vakayalia vakacava na iyau ’ o koya e vakayacora na ivalavala vakasisila ? 
 E dodonu meda kua ni dau vakasamataka na ivalavala tawadodonu mera kua kina ni rarawa o ira eda lomana . 
 E kaya na Vosa Vakaibalebale 29 : 3 : “ Ko koya sa tiko vata kei ira na dautagane sa vakayalia wale na nonai yau . ” 
 O koya e sega ni veivutunitaka na nona veibutakoci sa vakaleqa sara ga na nona veiwekani kei na Kalou qai vakacacana tale ga na veilomani vakavuvale . 
 Sa na rawa vei watina me sereki koya . 
 Se e veibutakoci o tagane se o yalewa , ena rarawa sara vakalevu o watina e sega ni cala kei ira na luvedrau kevaka e kavoro na vakawati . 
 O sega li ni vakadinata ni dodonu meda qarauni keda mai na noda temaki ina ivalavala vakasisila baleta ni rui veivakaleqai vakalevu ? 
 Na cava eda vulica me baleta na cakacala ena Vosa Vakaibalebale 6 : ​ 30 - ​ 35 ? 
 Ni sega ni rawa ni bokoci na veibutakoci e caka sa dodonu ga kina meda kua ni veibutakoci . 
 E vakaraitaka na Vosa Vakaibalebale 6 : ​ 30 - ​ 35 ni sega ni cati na daubutako baleta ni via kana , ia e cati o koya e veibutakoci baleta ni ca na nona inaki . 
 “ Sa vakarusa na yalona ” se nona bula o koya . 
 Me vaka na Lawa e soli vei Mosese , e dodonu me vakamatei o koya . 
 E vakararawataki ira tale e so o koya e veibutakoci e sega ni veivutuni ena nona via vakaceguya ga na nona garogaro ca , ia ena sega ni tiko ena loloma ni Kalou baleta ena vakasivoi mai na ivavakoso vakarisito savasava . 
 Me Vinaka Tiko Nomu Lewaeloma 
 Sa na vakacava na lewaeloma e tavuni “ me vaka e na kaukamea katakata ” ? 
 Ke da via tiko ga ena loloma ni Kalou , ena sega ni rawa meda vakalaiva na noda lewaeloma me sega ni kauaitaka na ivalavala ca . 
 E kena ibalebale meda kua ni vakadonuya na ivakatagedegede ni itovo torosobu ni vuravura oqo , da qai digitaki ira vinaka na noda itokani , na veika eda wilika , kei na ka ni veivakamarautaki eda sarava se lakova . 
 E kaya o Paula : “ Ni na vuki tani eso mai na vakabauta e na gauna emuri , ni ra vakarogoca eso na yalo e dauveivakacalai kei na nodrai vakavuvuli na tevoro ; e na nodra dauveivakaisini era sa vosa lasu , sa tavuni na nodra lewa - eloma me vaka e na kaukamea katakata . ” 
 Na lewaeloma e tavuni “ me vaka e na kaukamea katakata ” e vaka na tikiniyago e tavuni sa sega ni vakila e dua na ka . 
 Na lewaeloma vaka oqori sa na sega ni tukuna vei keda meda yawaki ira na vukitani kei na ituvaki e rawa ni vakavuna meda lako tani kina mai na vakabauta . 
 Na cava e rui bibi kina me vinaka na noda lewaeloma ? 
 E vakatau na noda vakabulai ena kena vinaka na noda lewaeloma . 
 Nida sa mai vakabauta na dra nei Jisu e liviraki , sa vui na noda lewaeloma mai na veicakacaka tawayaga me rawa nida “ qarava kina na Kalou bula . ” 
 Kevaka gona eda nakita meda valavala ca , sa na dukadukali na noda lewaeloma , sa na sega kina ni rawa meda tamata savasava e veiganiti me cakava na cakacaka ni Kalou . 
 Ia ke vukei keda o Jiova , ena rawa ni vinaka na noda lewaeloma . 
 So na Sala e Tarova na Cakacala 
 Na cava na yaga ni nomu ‘ muri Jiova tiko ga . ’ ? 
 ‘ Muri Jiova tiko ga , ’ me vakataki Kelepi e Isireli makawa . 
 Cakava tiko ga na veika e loma ni Kalou , kua ni bau vakasamataka mo kana ena ‘ teveli ni tevoro . ’ 
 Kua sara ni vukitani . 
 Ni o vakayagataka ena vakavinavinaka na kakana vakayalo e vakarautaki ena teveli i Jiova , ena dredre mera vagolei iko tani o ira na ivakavuvuli lasulasu se o ira na ilala yalo ca . 
 Vakaliuca tiko ga na veika vakayalo , me vaka nomu vulica na iVolatabu , lakova na soqoni , kei na nomu vakaitavi ena cakacaka vakavunau . 
 O na marau dina ni o muri Jiova vinaka o qai vakaogai iko tiko ena cakacaka ni Turaga . ​ ​ — 1 Korinica 15 : ​ 58 , VV . 
 Ena veisautaka vakacava na nomu itovo na rerevaki Jiova ? 
 Vakadeitaka ni o na ‘ qarava vinaka na Kalou ena yalomatua kei na rere . ’ 
 Ni o rerevaki Jiova , o na sega ni vakadonuya mo cakava e dua na ivalavala e sega ni kilikili . 
 Ena vukei iko ga mo cakava na ka e vakarota o Pita vei ira na nona itokani lumuti : “ Kevaka ko ni sa masuti koya me vaka sa Tamamuni ko koya sa dau lewa vakadodonu na cakacaka ni tamata yadua , ka sega ni dau veitotaki , ni vakaitovotaki kemuni e na vakarokoroko vua na Kalou e na gauna taucoko ni nomuni bula e vuravura . ” ​ ​ — 1 Pita 1 : ​ 17 , VV . 
 Ena vuku ni cava mo vakaitovotaki iko tiko ga kina ena veika o vulica mai na Vosa ni Kalou ? 
 Vakaitovotaki iko tiko ga ena veika o vulica mai na Vosa ni Kalou . 
 Oqo ena vukei iko mo sega ni vakayacora na ivalavala ca bibi baleta ni o sa okati iko vata kei ira “ era sa vakavulica na lomadra ka sa rawa me ra vakaduiduitaka na vinaka mai na ca . ” 
 Mo qarauna vinaka na vosa o dau tauca kei na nomu itovo , gumatua mo lako tiko ga me vakataki ira na vuku , “ vakayagataka vinaka na gauna ” ni sa gauna ca oqo . 
 “ Ni vaqara na ka e vinakata na Turaga [ o Jiova ] ” qai cakava tiko ga . ​ ​ — Efeso 5 : ​ 15 - ​ 17 , VV ; 2 Pita 3 : ​ 17 . 
 Na cava meda kua kina ni kocokoco ? 
 Kua ni kocokoco ena nomu saga mo taukena na ka era taukena e so . 
 E kaya e dua na iVunau e Tini : “ Mo kakua ni kocova na nona vale na kai nomu ; mo kakua ni domona na watina na kai nomu , se kocova nona tamata , se nona vada , se nona pulumokau , se nona asa , se dua na ka sa nona na kai nomu . ” 
 Na lawa oqo e taqomaki kina na nona vale , na watina , na nona tamata , kei na nona manumanu e dua . 
 Qai bibi sara na ka e tukuna o Jisu ni kocokoco e vakadukadukalitaka na tamata . ​ ​ — Marika 7 : ​ 20 - ​ 23 . 
 21 , 22 . 
 Na cava me qarauna na lotu Vakarisito me kua kina ni valavala ca ? 
 Qaqarauni vinaka me kua ni tini ina ivalavala ca na ka o garova . 
 E vola na tisaipeli o Jemesa : “ Sa dauveretaki na tamata yadua , ni sa vecei koya na nona garogaro ca ka bacani koya . 
 Ni sa qai kunekune na garogaro ca , sa vakasucuma kina nai valavala ca : a sa oti nai valavala ca , sa qai vakasucuma na mate . ” 
 Me kena ivakaraitaki , ke a dau gunuva vakasivia na yaqona ni vavalagi se yaqona ni Viti e dua ena gauna e liu , de vinaka cake me kua ni maroroya e vale na yaqona ni vavalagi se yaqona ni Viti . 
 Me kua ni rawai ena nona veitemaki e dua na yalewa o tagane se nona veitemaki o tagane ke yalewa , ena rairai gadrevi vua na lotu Vakarisito me veisautaka na vanua ni nona cakacaka se kabani e cakacaka tiko kina . ​ ​ — Vosa Vakaibalebale 6 : ​ 23 - ​ 28 . 
 Kua ni vakavuna na nomu coko ina ivalavala ca . 
 Na veisamei kei na dau vakasamataka na ivalavala vakasisila e rawa ni tini ena veidauci se veibutakoci . 
 Na lasu lalai e rawa ni vakavuna na lasu lelevu e okati me ivalavala ca . 
 Na butakoca na veika lalai e rawa ni vakamatea na lewaeloma me lai doudou kina e dua me butakoca na veika lelevu . 
 Na vakadonui mada ga ni so na nodra vakabauta lalai na vukitani e rawa ni tini ina noda yaco tale ga meda vukitani . ​ ​ — Vosa Vakaibalebale 11 : 9 ; Vakatakila 21 : 8 . 
 Vakacava ke O Valavala Ca ? 
 23 , 24 . 
 E veivakacegui vakacava na 2 Veigauna 6 : ​ 29 , 30 kei na Vosa Vakaibalebale 28 : 13 ? 
 Eda tamata ivalavala ca kece . 
 Ke o vakayacora na ivalavala ca bibi , e rawa ni vakacegui iko na masu e cabora o Tui Solomoni ena gauna e vakatabui kina na valenisoro i Jiova . 
 E masuta na Kalou o Solomoni : “ Sa masu ka kerekere vei kemuni e dua na tamata , se ko ira kecega na nomuni tamata na Isireli , ni sa kila na tamata yadua na kena ca ni lomana , kei na nona rarawa a sa dodoka yani na ligana vaka ki na vale oqo ; mo ni qai rogoca mai lomalagi , na yasana ko ni sa tiko kina , ia mo ni bokoca , ka mo ni solia vua na tamata yadua me vaka na nonai valavala kecega , ni kemuni sa kila na lomana ; ( ni kemuni sa kila , koi kemuni duaduaga na lomadra kecega na luve ni tamata ) . ” ​ ​ — 2 Veigauna 6 : ​ 29 , 30 . 
 Io , e kila na ka e tu e lomada na Kalou , e dauveivosoti tale ga . 
 E kaya na Vosa Vakaibalebale 28 : 13 : “ O koya sa ubia na nonai valavala ca ena sega ni tamata yaco : ia ko koya sa vakatusa ka biuta ena lomani . ” 
 E rawa ni vosoti keda na Kalou kevaka eda vakatusa na noda ivalavala ca da qai biuta sara ga vakadua na ivalavala ca oya . 
 Ia , kevaka o malumalumu tu vakayalo , na cava tale ena rawa ni vukei iko mo tiko ga ena loloma ni Kalou ? 
 O na Sauma Vakacava ? 
 • E rawa vakacava meda tiko ga ena loloma ni Kalou ? 
 • E vukei keda vakacava meda kua ni valavala ca na noda lomani rau na Kalou kei Karisito ? 
 • E tarovi keda vakacava meda vakayacora na ivalavala tawakilikili na noda lomani ira na tani ? 
 • Na cava e so na sala eda na sega ni cakacala kina ? 
 [ iYaloyalo ena tabana e 21 ] 
 E vakaraitaka o Juta na sala meda tiko ga kina ena loloma ni Kalou 
 [ iYaloyalo ena tabana e 23 ] 
 Na kavoro ni vakawati e vakavuna mera rarawa na gone kei watina e sega ni cala 
 [ iYaloyalo ena tabana e 24 ] 
 O na ‘ muri Jiova tiko ga ’ me vakataki Kelepi ? 
 [ iYaloyalo ena tabana e 25 ] 
 Masuta wasoma na veivuke mo kua kina ni rawai 
 Dau Ciqoma na Veivakavulici i Jiova 
 “ Kakua ni beca ni sa vakavulici iko ko Jiova . ” ​ — VOSA VAKAIBALEBALE 3 : 11 . 
 Na cava meda ciqoma kina na veivakavulici ni Kalou ? 
 A VAKARAITAKA o Tui Solomoni e Isireli makawa e dua na vuna vinaka meda dau ciqoma kina na veivakavulici ni Kalou . 
 “ Na luvequ , mo kakua ni beca ni sa vakavulici iko ko Jiova , ” a kaya o Solomoni , “ se yalowai ni sa vunauci iko ko koya : ni sai koya sa lomana ko Jiova , sa vunauca ko koya ; me vaka sa ia na tamata vua na luvena sa vinakata ko koya . ” 
 Io , ena vakavulici iko na Tamamu vakalomalagi baleta ni lomani iko . 
 Na cava na ibalebale ni “ veivakavulici , ” e rawa ni vakavulici vakacava e dua ? 
 Na “ veivakavulici ” e kena ibalebale na veivakatotogitaki , veivakadodonutaki , veivakasalataki , kei na vuli . 
 “ Sega ni ka ni marau na dauveicudruvi [ se veivakavulici ] ni sa ia tiko , a ka rarawa ga , ” e vola na yapositolo o Paula , “ ia emuri sa qai vuataka na vua ni yalododonu era sa vakacegui kina ko ira sa caka vei ira . ” 
 Na noda ciqoma na veivakavulici ni Kalou ena vukei keda meda lako tiko ena sala e dodonu da qai veivolekati tale ga kei na Kalou yalosavasava o Jiova . 
 Era rawa ni vakavulici keda o ira eda vakabauta vata , se mai na veika eda vulica ena gauna ni soqoni , kei na noda vulica na Vosa ni Kalou kei na ivola e so e vakarautaka “ na dauniyau yalo dina . ” 
 Eda dau marautaka dina ni tukuni vei keda e so na ka e dodonu meda vakavinakataka ! 
 Ia na veivakavulici cava e gadrevi me soli vua e dua e vakayacora na ivalavala ca bibi ? 
 Vuna Era Vakasivoi Kina e So 
 Ena gauna cava ena vakayacori kina na veivakasivoi ? 
 Era vulica na iVolatabu kei na ivola vakaivolatabu o ira na tamata ni Kalou . 
 E vakamacalataki tale ga na ivakatagedegede i Jiova ena gauna ni nodra soqoni , soqo ni tabacakacaka , kei na soqo ni tikina . 
 O koya gona , era kila vinaka na lotu Vakarisito na veika e vinakata o Jiova . 
 Ena qai vakasivoi ga e dua na lewe ni ivavakoso kevaka e sega ni veivutunitaka na ivalavala ca bibi e cakava . 
 4 , 5 . 
 Na ivakaraitaki cava ena iVolatabu e baleta na veivakasivoi e tukuni e ke , na cava e uqeti kina na ivavakoso me vakalesuya mai na tamata oya ? 
 Vakasamataka mada e dua na ivakaraitaki ena iVolatabu e baleta na veivakasivoi . 
 Na ivavakoso e Korinica a vakatara tiko ‘ na dauyalewa ka sega mada ga ni kune ena kedra maliwa na tawalotu ; a ya ni dua vei ira erau lai veimoceri tale tiko kei na tinana vakacabecabe . ’ 
 E tukuna o Paula vei ira e Korinica mera “ soli koya sara na tamata oqori vei Setani me vakarusai kina na yagona , ka me na vakabulai na yalona . ” 
 Ni sa vakasivoi qai soli tale ga vei Setani , sa suka tale na tamata ivalavala ca oya ina nona vuravura na Tevoro . 
 Nona vakasivoi oya e kau laivi kina na leqa vakayalo ena ivavakoso me rawa kina ni vakaraitaka tiko ga na itovo vakalou . ​ ​ — 2 Timoci 4 : ​ 22 ; 1 Korinica 5 : ​ 11 - ​ 13 . 
 Ni oti e dua na loma ni gauna , a uqeti ira na lotu Vakarisito mai Korinica o Paula me vakalesui mai o koya e vakayacora na cala bibi oya . 
 Ena vuku ni cava ? 
 Me kua ni ‘ rawai ira kina o Setani , ’ e kaya na yapositolo . 
 E laurai ni sa veivutuni qai vakasavasavataka tale ga na nona bula o koya . 
 Kevaka era sega ni vakalesuya mai na kai Korinica na tamata sa veivutuni oya , ena vakaraitaka ni sa rawai ira o Setani baleta nira sega ni dauloloma ra qai sega ni veivosoti , na itovo e vinakata na Tevoro me tu vei ira . 
 E vakabauta nira qai “ vosoti koya ka vakacegui koya ” na tamata e veivutuni oya . ​ ​ — 2 Korinica 2 : ​ 5 - 7 , VV . 
 Na cava na yaga ni veivakasivoi ? 
 Na cava na yaga ni veivakasivoi ? 
 E sega ni vosavakacacataki kina na yaca i Jiova , e vinaka tale ga kina na kedra irogorogo na nona tamata . 
 Nona vakasivoi o koya e valavala ca e sega ni veivutuni ena tabea cake tiko ga na ivakatagedegede ni Kalou qai taqomaka tiko ga na savasava vakayalo ni ivavakoso . 
 Ena kila tale ga kina o koya e se sega ni veivutuni na bibi ni cala e cakava . 
 Vakatau ena Veivutuni 
 E tarai Tevita vakacava na nona sega ni vakatusa na nona ivalavala ca ? 
 E levu vei ira na vakayacora na ivalavala ca bibi ra qai veivutuni dina era sega ni vakasivoi mai na ivavakoso . 
 Ia e dredre vei ira e so mera veivutuni dina . 
 Vakasamataka mada na nodra tui na Isireli o Tevita , o koya e vola na Same 32 . 
 E vakaraitaka na sere oqo ni a sega mada ni veivutunitaka o Tevita ena loma ni dua na gauna na nona valavala ca beka kei Pacisepa . 
 E vakamalumalumutaki koya sara ga na nona nuiqawaqawataka na nona ivalavala ca oya , e vaka ga na kena raqosa e dua na vunikau ena vulaikatakata . 
 E vakaleqa dina na vakasama kei na yago i Tevita , ia ni qai ‘ vakatusa na nona ivalavala ca , e vosoti koya o Jiova . ’ 
 E qai lagata o Tevita : “ Sa kalougata na tamata sa sega ni wilika vua ko Jiova nai valavala ca . ” 
 E ka lagilagi dina na noda vakila na nona veivosoti na Kalou ! 
 8 , 9 . 
 E laurai vakacava ni sa veivutuni e dua , e vakacava na kena bibi ina nona vakasukai mai e dua sa vakasivoi ? 
 E dodonu gona me veivutuni o koya e valavala ca me qai rawa ni vosoti . 
 Ia , e sega ni ivakaraitaki ni veivutuni na madualaka na cala se na nona rerevaka e dua de kilai na cala e cakava . 
 Na veivutuni e kena ibalebale na nomu veisautaka na ivakarau ni nomu raica na ivalavala ca o cakava baleta ni o rarawataka . 
 Na tamata e veivutuni e ‘ ramusu qai bibivoro na yalona ’ qai saga me ‘ vakadodonutaka na cala , ’ ke rawa . ​ ​ — Same 51 : 17 ; 2 Korinica 7 : ​ 11 , NW . 
 Ena vinakati me laurai sara na veivutuni me qai rawa ni vakasukai mai ina ivavakoso vakarisito e dua . 
 E sega ni tu tu ga sa vakasukai mai e dua baleta ni sa sivi e dua na loma ni gauna . 
 Ni bera ni qai vakasukai mai , ena gadrevi vua me veisautaka sara ga na ituvaki ni lomana . 
 E dodonu me vakila sara ga na ca ni ivalavala ca e cakava e vakavuna na kena rogo ca na yaca i Jiova kei na ivavakoso . 
 E dodonu me veivutuni , masuta me vosoti , qai muria na veika e vinaka vua na Kalou . 
 Ni kerea me vakalesui mai , e dodonu me sa laurai tiko vua ni sa veivutuni ni sa cakava tiko “ nai valavala e kilikili kei na veivutuni . ” ​ ​ — Cakacaka 26 : 20 . 
 Cava me Vakatusai Kina na Cakacala ? 
 10 , 11 . 
 Na cava meda kua ni vunitaka kina na ivalavala ca ? 
 Era na kaya beka e so era valavala ca : ‘ Kevaka au tusanaka na noqu ivalavala ca , au na rairai sauma e so na taro au na madua kina , au na rairai vakasivoi tale ga . 
 Ia ena sega ni yaco oqori kevaka au sega ni vakatutusa , ena sega tale ga ni kilai ena loma ni ivavakoso na noqu ivalavala ca . ’ 
 Na rai oqori e sega ni vakasamataki kina e so na veika bibi . 
 Na veika bibi cava ? 
 O Jiova e “ Kalou , sa yalololoma ka daulomasoli , sa vosovoso vakadede , ka levu na nona yalovinaka kei na dina , sa dauyalovinaka tiko vei ira na veiudolu , sa sega ni cudruvaka na caka ca kei na talaidredre kei nai valavala ca . ” 
 Ia e dau vakadodonutaki ira “ vakavinaka ga ” na nona tamata . 
 Ke o vakayacora e dua na ivalavala ca bibi , ena rawa vakacava me vosoti iko na Kalou kevaka o vunitaka voli na nomu ivalavala ca ? 
 E kila vinaka o Jiova na ka o cakava , ena sega ni tu ga sa guilecava na nomu ivalavala ca . ​ ​ — Vosa Vakaibalebale 15 : 3 ; Apakuki 1 : ​ 13 . 
 12 , 13 . 
 Na cava ena yaco ke o vunitaka voli na nomu ivalavala ca ? 
 Ke o vakayacora na ivalavala ca bibi , na nomu vakatutusa ena vukea me vinaka na nomu lewaeloma . 
 Ia kevaka o sega ni vakatutusa , ena ca tiko na nomu lewaeloma , ena rawa tale ga mo tomana tiko na ivalavala ca . 
 Nanuma ni o sega ni valavala ca tiko vua na tamata se ina ivavakoso . 
 O valavala ca vua na Kalou . 
 E lagata na daunisame : “ Ai tikotiko vakaturaga nei Jiova sa tu mai lomalagi , sa vakaraica tiko na matana , sa vakatovolei ira na luve ni tamata na dakudaku ni matana . 
 Sa vakatovolea na tamata yalododonu ko Jiova . ” ​ ​ — Same 11 : ​ 4 , 5 . 
 Ena sega ni vakalougatataka o Jiova e dua e vunitaka voli na ivalavala ca bibi qai saga me lewe tiko ni ivavakoso vakarisito savasava . 
 O koya gona , kevaka o valavala ca o qai gadreva mo cakava tiko ga na veika dodonu , vakatusa sara na nomu ivalavala ca . 
 Kevaka e sega , ena vakararawataki iko na nomu lewaeloma ena gauna o wilika kina se rogoca na ivakasala e baleta na ivalavala ca o cakava . 
 Vakacava ke kauta laivi mai vei iko o Jiova na yalona tabu me vaka e cakava vei Tui Saula ? 
 Ni kauta laivi na Kalou na yalona tabu , o na rawa ni vakayacora tale e levu na ivalavala ca bibi . 
 Nuitaki Ira na Tacimu Yalodina 
 Na cava me muria kina na ivakaro ena Jemesa 5 : ​ 14 , 15 o koya e valavala ca ? 
 Na cava e dodonu me cakava o koya e valavala ca sa veivutuni ? 
 “ Me kacivi ira na qase ni soqosoqo lewe ni lotu ; ia me ra masulaki koya , ka walia e na waiwai e na yaca ni Turaga [ o Jiova ] : ia na masu ni vakabauta ena vakabulai koya sa tauvi - mate , ka na vakabulai koya na Turaga [ o Jiova ] . ” 
 Nona lai raici ira na qase ni ivavakoso e dua tiko na sala e ‘ vuataka kina na vua e kilikili kei na veivutuni . ’ 
 O ira na tagane yalodina ra qai dauloloma oqo era na ‘ masulaki koya ra qai wali koya ena waiwai ena yaca i Jiova . ’ 
 Me vaka na waiwai malumu , ena veivakacegui dina vei koya e veivutuni na nodra ivakasala vakaivolatabu . ​ ​ — Jeremaia 8 : ​ 22 . 
 15 , 16 . 
 Era vakatotomuria vakacava na qase ni ivavakoso lotu Vakarisito na ivakaraitaki ni Kalou , e volai ena Isikeli 34 : ​ 15 , 16 ? 
 E dua dina na ivakaraitaki vakayalololoma e vakaraitaka na noda iVakatawa , o Jiova , ena nona sereki ira na Jiu mai Papiloni ena 537 B.S.K . kei na nona sereki ira na Isireli vakayalo mai vei “ Papiloni na Ka Levu ” ena 1919 S.K . ! 
 Oqo me vakayacora kina na nona vosa ni yalayala : “ Ka’u na vakania na noqu qele ni sipi , io koi au , ka’u na vakadavori ira tiko . . . 
 Ka’u na vakasaqara oqori sa yali , ka vakauta tale mai oqori sa vakasevi , ka’u na vauca oqori sa ramusu , ka’u na vakaukauwataka oqori sa malumalumu . ” ​ ​ — Isikeli 34 : ​ 15 , 16 . 
 Na ivakatawanisipi vakayalo o Jiova e vakani ira nona sipi , vakadavori ira ena vanua e taqomaki vinaka , qai dau vaqarai ira na sipi era yali . 
 Era na raica tale ga na ivakatawanisipi lotu Vakarisito mera vakani vinaka ra qai taqomaki na qelenisipi ni Kalou . 
 O ira na qase ni ivavakoso era na dau vaqarai ira tale ga na sipi era yali tiko ena ivavakoso . 
 Me vaka ga na nona ‘ vauci ira na ramusu ’ na Kalou , o ira tale ga na ivakatawa era na ‘ vauci ’ ira na sipi era vakamavoataki ena nodra vosa na tani se ra mavoa ga vakataki ira . 
 Me vaka nona ‘ vakaukauataki ira na malumalumu ’ na Kalou , o ira na qase era na vukei ira tale ga era tauvimate vakayalo e vu mai na nodra cakacala . 
 Nodra Veivukei na iVakatawa 
 Na cava meda kerea kina vakatotolo na nodra veivuke vakayalo na qase ni ivavakoso ? 
 Era marau na qase ni ivavakoso ena nodra muria na ivakasala oqo : “ Dou lomani ira ni dou sa rere . ” 
 So na lotu Vakarisito era valavala ca bibi nira vakayacora na itovo vakasisila . 
 Ia kevaka era veivutuni dina , mera namaka nira na vukei vakayalololoma vei ira na qase era vinakata mera vukei ira vakayalo . 
 Ni okati koya tale ga , e kaya o Paula me baleti ira na tagane oqori : “ Ni kua ni nanuma ni keitou sa vialewa tiko ga yani na nomuni vakabauta , . . . ia keitou via veivuke ga vei kemuni e na ka mo ni reki kina . ” 
 Kerea vakatotolo na nodra veivukei . 
 Mera veitaratara vakacava na qase kei ira era vakabauta vata era cala ? 
 Kevaka o vakayacora na ivalavala ca bibi , na cava mo nuitaki ira kina na qase ni ivavakoso ? 
 Baleta e nodra itavi taumada mera ivakatawa ni qelenisipi ni Kalou . 
 Na ivakatawanisipi dauloloma ena sega ni mokuta na lami manoa e vakavuna ga na nona mavoa . 
 Nira veivosaki kei ira era vakabauta vata era valavala ca , e sega ni kauaitaki vakalevu na cala kei na kena itotogi , ia e kauaitaki vakalevu ga na ivalavala ca kei na sala e rawa ni vakabulai kina o koya e cala . 
 Mera lewa vakadodonu na qase ra qai “ lomani ira na qele - ni - sipi . ” 
 Me vakataki ira na lotu Vakarisito kece , e dodonu vei ira na qase mera ‘ yalololoma ra qai yalomalumalumu nira lako vata kei na Kalou . ’ 
 Me vakaraitaki na itovo oqori ena gauna e vakatulewataki kina na nodra bula kei na nodra cakacaka tabu na “ sipi ni nona vanua [ bai ] ” o Jiova . ​ ​ — Same 100 : 3 . 
 Na itovo ni rai cava me tiko vei ira na qase lotu Vakarisito nira vakadodonutaka e dua ? 
 Na yalo tabu e digitaki ira na qase ni ivavakoso lotu Vakarisito , era na raica me dau dusimaki ira tu ga . 
 “ Kevaka sa vakidacalataki e dua na tamata mei valavala ca , ” era na saga na tagane ra kaukaua vakayalo mera “ vakavinakataki koya e na yalo malumalumu . ” 
 Nira dei tiko ga ena ivakatagedegede ni Kalou ra qai yalomalumalumu , era na saga na qase mera moica na nona rai o koya e cala , me vaka ga na nona qaqarauni vinaka na vuniwai ni vakadabera donu na sui e ramusu , me kua ni vutu vakalevu vua e qarava tiko . 
 Ni vakatau na nodra veivosoti ena masu kei na ka e kaya na iVolatabu , na nodra vakatulewa oya e vaka sara ga na rai ni Kalou . ​ ​ — Maciu 18 : 18 . 
 Ena gauna vakacava ena vinakati kina me kacivaki ena ivavakoso na nona sa vunauci e dua ? 
 Ke kilai levu na ivalavala ca se ena qai kilai vakamalua , e dodonu me kacivaki me rawa ni taqomaki kina na ivavakoso . 
 Ena kacivaki tale ga kevaka e vinakati mera kila na lewe ni ivavakoso . 
 Ena gauna e vakabulabula tiko kina vakayalo e dua e vunauci , e rawa ni vakatauvatani o koya kei na tamata e se qai bula tiko mai ena dua na mavoa , ni vakaiyalayala ga na ka e rawa ni cakava . 
 Ena yaga vei koya e veivutuni oya me vakarorogo toka ga ena gauna ni soqoni , me se kua mada ni vakamacala . 
 Era na lewa beka na qase me vuli iVolatabu toka mada kei na dua me rawa ni vakaukauataki ena vanua e malumalumu kina me rawa kina ni ‘ vinaka na nona vakabauta . ’ 
 Ena caka na veika kece oqo ena loloma , e sega ni kena inaki me totogitaki kina o koya e cala . 
 Ena rogoci vakacava e so na cakacala ? 
 E levu na sala era veivuke kina na qase . 
 Kaya mada ni dua na tacida e dau gunu vakasivia e liu , e gunu vakasivia tale beka vakadua se vakarua ni tiko duadua e vale . 
 Se e dua beka sa biuta makawa na vakatavako e vakatavako tale vakadua se vakarua ni tiko taudua . 
 Dina ga ni sa masulaka qai vakabauta ni sa vosoti koya na Kalou , e dodonu ga me kerea e dua na qase me vukei koya de matau tale vua na ivalavala ca oya . 
 Ena vukei koya beka e dua se rau lewe rua na qase . 
 Ia , na qase oya se o rau na qase me rau tukutuku vua na ivakatawa daulewa , de tiko tale e so na ka e vauca . 
 Ciqoma Tiko ga na Veivakavulici ni Kalou 
 22 , 23 . 
 Ena vuku ni cava mo ciqoma tiko ga kina na veivakavulici ni Kalou ? 
 E dodonu mera ciqoma tiko ga na lotu Vakarisito yadudua na veivakavulici i Jiova me rawa kina mera vakadonui . 
 Ciqoma ena marau na veivakadodonutaki kece o vulica ena iVolatabu kei na ivola vakaivolatabu se o rogoca ena soqoni , ena soqo ni tabacakacaka , kei na soqo ni tikina e vakarautaki me baleti ira na tamata i Jiova . 
 Dei toka ga ena nomu cakava na loma i Jiova . 
 Ena qai vukei iko na veivakavulici ni Kalou mo kaukaua tiko ga me vaka e dua na bai kaukaua me taqomaki iko mai na ivalavala ca . 
 Eda na rawa ni tiko ga ena loloma ni Kalou kevaka eda ciqoma tiko na veivakavulici ni Kalou . 
 Dina ni so era sa vakasivoi mai na ivavakoso vakarisito , ia ena sega ni yacovi iko oqori kevaka o “ taqomaka na lomamu ” o qai ‘ lako voli me vaka na tamata vuku . ’ 
 Kevaka o vakasivoi tu ena gauna oqo , vakacava mo sasagataka mo vakalesui mai ? 
 E vinakata na Kalou mera ‘ qaravi koya ena marau ’ kei na yalodina o ira kece era sa yalataki ira vua . 
 O na rawa ni vakayacora oqori me tawamudu kevaka o dau ciqoma na veivakavulici i Jiova . ​ ​ — Same 100 : 2 . 
 O na Sauma Vakacava ? 
 • Na cava era vakasivoi kina e so mai na ivavakoso vakarisito ? 
 • Na cava e okati ena veivutuni dina ? 
 • Na cava me vakatusai kina na ivalavala ca bibi ? 
 • Era vukei ira vakacava na cakacala era veivutuni o ira na qase ni lotu Vakarisito ? 
 [ iYaloyalo ena tabana e 26 ] 
 Na cava e vakauta kina na yapositolo o Paula na ivakaro ni veivakasivoi vei ira mai Korinica ? 
 [ iYaloyalo ena tabana e 29 ] 
 Me vakataki ira na ivakatawanisipi ena gauna makawa , era ‘ vauci ’ ira tale ga na sipi era mavoa o ira na qase ni lotu Vakarisito 
 Lomana na Kalou e Dau Lomani Keda 
 “ Mo lomani Jiova na nomu Kalou e na lomamu taucoko , kei na yalomu taucoko , kei na nomu nanuma kecega . ” ​ — MACIU 22 : 37 . 
 1 , 2 . 
 Na cava e rairai vakavuna me tarogi na ivakaro levu duadua ena Lawa ? 
 ENA 600 vakacaca na lawa era kovuti ena Lawa i Mosese , e vei vei ira e bibi duadua ? 
 Kena irairai ni taro oqo era dau veibataka vakalevu na Farisi ena gauna i Jisu . 
 E bibi duadua beka na lawa e vauca na vakacaboisoro ? 
 De dua e rawa ni vaka kina , baleta ni vakacaboisoro e dau kerei kina me vosoti na ivalavala ca , e vakaraitaka tale ga o koya e cabora na isoro na nona vakavinavinaka vua na Kalou . 
 Se , rawa beka ni okati me lawa bibi duadua na lawa e vauca na veicilivi ? 
 E lawa bibi tale ga oya baleta e ivakatakilakila ni veiyalayalati i Jiova kei Eparama . ​ ​ — Vakatekivu 17 : ​ 9 - ​ 13 . 
 Ena yasana kadua , o ira na Jiu era dau via qumia dei voli ga na ivakarau ni rai makawa era na kaya beka ni lawa kece e solia na Kalou e uasivi ​ ​ — dina nira na okati beka e so mera lawa lalai ​ ​ — ena sega ni dodonu me tukuni ni bibi cake e so na lawa mai na so tale . 
 Ra mani nanuma e so na Farisi mera tarogi Jisu mada ena taro e dau vakavu veiba oqo . 
 De rairai vakavuna na nodra namaka me cavuta o Jisu e dua na ka mera vakalewai koya kina . 
 Mani tarogi Jisu e dua vei ira : “ Na cava na i vakaro levu duadua e na Lawa ? ” ​ ​ — Maciu 22 : ​ 34 - ​ 36 , VV . 
 Na cava e kaya o Jisu ni ivunau levu duadua ? 
 Na ka e qai tukuna o Jisu e bibi sara ga vei keda ena gauna oqo . 
 Ni sauma na taro , a cavuta e dua na ka ena bibi tu ga ena sokalou dina ena veigauna kece . 
 A taurivaka o Jisu na ka e volai ena Vakarua 6 : 5 ena nona kaya : “ Mo lomani Jiova na nomu Kalou e na lomamu taucoko , kei na yalomu taucoko , kei na nomu nanuma kecega . 
 Ai matai ni vunau oqo , ka levu . ” 
 Era a taroga na Farisi e dua ga na vunau , ia e qai cavuta vei ira o Jisu e dua tale . 
 E cavuta tale o koya na ka e volai ena Vunau ni Soro 19 : 18 ena nona kaya : “ A sa tautauvata na kenai karua , Mo lomana na kai nomu me vaka ko lomani iko . ” 
 Sa qai vakaraitaka o Jisu ni lawa e rua oya erau itakele sara ga ni sokalou savasava . 
 Kila o koya ni lakolako era na baci vinakata me tuvana na veitaravi ni lawa ena kedra dui bibi , mani tinia ena nona kaya : “ Sa vu ni vunau taucoko kei na parofita na vunau e rua oqo . ” 
 Eda na dikeva ena ulutaga oqo na ivunau levu vei rau na rua oqo . 
 Na cava meda lomana kina na Kalou ? 
 Eda na vakaraitaka vakacava nida lomani koya ? 
 Kei na sala cava e rawa nida saga me tiko kina vei keda na loloma oqo ? 
 E bibi meda kila na isaunitaro kece oqo , nida na qai vakamarautaki Jiova ga kevaka eda lomani koya ena lomada taucoko , yaloda taucoko , kei na noda vakasama taucoko . 
 Na Bibi ni Loloma 
 4 , 5 . ( a ) Na cava a sega ni kurabui kina na Farisi ena ka e kaya o Jisu ? 
 ( b ) Na cava e talei cake ena mata ni Kalou mai na isoro kei na imadrali ? 
 Kena irairai ni o koya na Farisi a tarogi Jisu e sega ni kidacala se kurabui ena isaunitaro i Jisu . 
 E kila o koya ni nona lomani na Kalou e tiki bibi ni sokalou dina , e dina ga ni levu era sega ni vakaraitaka ena nodra bula . 
 Ena nodra veivalenilotu mada ga na Jiu , e kena ivakarau mera dau cavuqaqataka na Shema , na nodra masu ni vakatutusa . 
 E okati ena masu oqo na veika e volai ena Vakarua 6 : ​ 4 - 9 , a kauta mai kina o Jisu na nona isaunitaro . 
 Ena itukutuku e vola o Marika me baleta na ka e yaco oya , e vola o koya ni a qai kaya na Farisi vei Jisu : “ Sa donu oqori na i Vakavuvuli . 
 Sa dina na nomu vosa , ni sa dua bauga na Kalou , ka sa sega tale ni dua me rau lewe rua kaya , sa i koya duadua ga ; ka me da lomani koya e na lomada taucoko , kei na noda vakasama taucoko kei na noda kaukauwa taucoko , ka lomana na kai noda me vakataki keda . 
 Sa bibi cake oqo mai na i soro kama taucoko kei na i soro kece ga . ” ​ ​ — Marika 12 : ​ 32 , 33 , VV . 
 E dina ni lavaki ena Lawa me dau cabori na isoro se imadrali , ia na ka e bibi duadua vua na Kalou na nodra lomani koya na nona tamata . 
 Na duabulu na siparo e cabora e dua vua na Kalou ena levu ni nona lomani koya , e uasivi cake sara mai na vica vata na udolu na sipi tagane e cabora e dua e sega ni vinaka na nona inaki . 
 Vakasamataka na italanoa ni yada dravudravua a raica o Jisu ena valenisoro e Jerusalemi . 
 Na rua na ilavo lalai e biuta ena kato ni cau e sega mada ga ni voli rawa kina e dua na siparo . 
 Ia , na cau e solia oya mai na nona lomani Jiova dina e uasivia na ilavo levu era solia na vutuniyau mai na kena ivovo e tu vei ira . 
 E veivakacegui dina meda kila ni o Jiova e ciqoma na ka e rawa nida solia kece ​ ​ — na noda lomani koya ​ — veitalia se da vutuniyau se da dravudravua ! 
 Na cava e vola o Paula me baleta na bibi ni loloma ? 
 E vola na yapositolo o Paula ni vakaraitaka na bibi ni loloma ena sokalou dina : “ Kevaka ka’u sa vosataka na nodra dui vosavosa na tamata kei na vosa ni agilose , ka sega vei au na loloma , au sa vaka walega na kaukamea sa rorogo , se na lali sa tataqiriqiri . 
 Ia kevaka ka’u sa parofisai rawa , ka kila talega na ka kecega sa vuni , kei na vuku kecega ; ia kevaka sa tu vei au na vakabauta kecega , me’u kauta tani kina na veiulu - ni - vanua , ka sega vei au na loloma , au sa ka walega . 
 Ia kevaka ka’u sa vota na noqu ka kecega , me’u vakani ira kina na dravudravua , ia kevaka ka’u sa solia na yagoqu me’u vakamai , ka sa sega vei au na loloma , sa sega ni yaga vei au . ” 
 E matata gona vakasigalevu ni bibi dina na loloma kevaka eda vinakata me ciqoma na Kalou noda veiqaravi . 
 Ia , eda na vakaraitaka vakacava nida lomani Jiova ? 
 Noda Vakaraitaka Noda Lomani Jiova 
 7 , 8 . 
 Eda na vakaraitaka vakacava noda lomani Jiova ? 
 Era nanuma e levu ni loloma e dua na ka eda sega ni lewa rawa , e sa vu ga mai lomada kei na noda vakasama . 
 Ia , na loloma dina e sega ni yala ga ena ka eda vakila . 
 E kilai sara ga ena ka eda cakava , sega ni ka eda vakanananutaka wale tiko ga . 
 Na iVolatabu e vakatoka na loloma me “ [ i ] valavala sa uasivi cake na kena vinaka , ” e dua na ka e dodonu meda “ vakasaqara . ” 
 E vakauqeti na lotu Vakarisito me dau loloma , sega ‘ ena vosa ga , se na yame ; ena cakacaka ga kei na lomadina . ’ ​ ​ — 1 Joni 3 : ​ 18 . 
 Noda lomana na Kalou ena uqeti keda meda cakava na ka e vinakata , meda tutaka da tokona tale ga na nona itutu cecere ena ka eda tukuna kei na ka eda cakava . 
 Ena uqeti keda meda kua ni lomani vuravura kei na kena ivalavala tawavakalou . 
 O ira era lomana na Kalou era na cata na ka ca . 
 Ia , na noda lomana na Kalou ena okati tale ga kina noda lomani ira na kainoda , me vaka eda na qai dikeva ena ulutaga e tarava . 
 Kena ikuri , na noda lomana na Kalou e kena ibalebale tale ga nida na talairawarawa vua . 
 E kaya na iVolatabu : “ Sai koya oqo na loloma vua na Kalou , me da muria na nona vunau . ” ​ ​ — 1 Joni 5 : 3 . 
 E vakaraitaka vakacava o Jisu nona lomana na Kalou ? 
 Eda vulica vinaka sara ga mai na ivakaraitaki i Jisu na ibalebale ni noda lomana na Kalou . 
 Nona lomani Tamana vakalomalagi e vakavuna sara ga me biuta nona itikotiko mai kea qai mai bula vakatamata e vuravura . 
 Kena ikuri , e uqeti koya me vakalagilagi Tamana ena ka e cakava kei na ka e vakavuvulitaka . 
 Nona loloma e vakavuna tale ga me “ talairawarawa ” me yacova na “ mate . ” 
 Na talairawarawa oya ​ ​ — na ivakaraitaki ni nona loloma ​ ​ — e rawa kina vua na Kalou me vakadonui ira na yalodina . 
 E vola o Paula : “ Me vaka sa vakacalai na lewe vuqa e na nona talaidredre e dua bau na tamata , sa vakadonui vaka talega kina na lewe vuqa e na vuku ni nona talairawarawa na le dua . ” ​ ​ — Roma 5 : ​ 19 . 
 Na cava e okati tale ga kina ena noda lomana na Kalou na noda talairawarawa ? 
 Me vakataki Jisu , eda vakaraitaka tale ga noda lomana na Kalou ena noda talairawarawa vua . 
 E vola na yapositolo o Joni , e dua a lomana vakalevu o Jisu : “ Oqo na loloma , me da muria na nona vunau . ” 
 O ira na lomani Jiova dina ena gu na yalodra mera muria na nona veidusimaki . 
 Era kila ni sega ni rawa nira lewa vakataki ira na nodra ilakolako , oya na vuna era vakararavi kina ena vuku e vakarautaka na Kalou , era talairawarawa tale ga ena nona veidusimaki vakayalololoma . 
 Era vakataki ira era gugumatua mai Peria ena gauna makawa ena nodra ciqoma na itukutuku ni Kalou “ e na loma e vinakata sara , ” ni gu dina na yalodra mera cakava na loma ni Kalou . 
 Era dau vakasaqaqara ena iVolatabu nira vinakata mera kila vinaka sara na loma ni Kalou , ena vukei ira mera vakaraitaka tiko ga na nodra loloma ena nodra talairawarawa vua . 
 Na cava na ibalebale ni noda lomana na Kalou ena lomada taucoko , yaloda taucoko , noda nanuma kece , kei na noda kaukaua kece ? 
 Me vaka e kaya o Jisu , na noda lomana na Kalou e okati kina na lomada taucoko , yaloda taucoko , noda nanuma kece , kei na noda kaukaua kece . 
 Io , na loloma vaka oqo e vu sara ga mai lomada , e vauci kina na noda gagadre kei na noda inaki , eda vinakata dina mai vu ni lomada meda vakamarautaki Jiova . 
 Kena ikuri , e vu taucoko mai yaloda na noda qaravi koya kei na noda vakacaucautaki koya . 
 Eda lomani koya tale ga ena noda nanuma se noda vakasama kece . 
 O koya gona , eda sega ni qaravi Kalou vakamataboko ; eda sa kilai Jiova ​ ​ — nona itovo , ka e vinakata , kei na nona inaki . 
 Eda vakayagataka tale ga na noda kaukaua ena inaki oqo . 
 Vuna Meda Lomani Jiova Kina 
 Na cava e vinakata kina na Kalou meda lomani koya ? 
 Dua na vuna meda lomani Jiova kina , oya ni vinakata o koya meda vakatotomuria na nona itovo . 
 E ivurevure ni loloma na Kalou , e ivakaraitaki levu duadua tale ga ni loloma . 
 “ Sa loloma na Kalou , ” e vola na yapositolo o Joni ena nona veiuqeti na Kalou . 
 E buli na tamata me ucuya na Kalou ; o koya gona eda a buli meda vakaraitaka tale ga na loloma . 
 Na veiliutaki mada ga i Jiova e yavutaki ena loloma . 
 Vinakata o koya mera qaravi koya o ira era lomani koya dina , era tokona tale ga na ivakarau ni nona veiliutaki dodonu . 
 E bibi na loloma , kevaka e yali , era na sega ni veiyaloni , era na sega tale ga ni duavata na nona ibulibuli kece . 
 ( a ) Cava e tukuni kina vei ira na Isireli mera ‘ lomani Jiova na nodra Kalou ’ ? 
 ( b ) Na cava e kilikili kina me namaka vei keda o Jiova meda lomani koya ? 
 E dua tale na vuna meda lomani Jiova kina , oya nida vakavinavinakataka na veika e sa cakava vei keda . 
 Nanuma nona a kaya o Jisu vei ira na Jiu : “ Mo lomani Jiova na nomu Kalou . ” 
 E sega ni tukuni mera lomana e dua na kabula vakayalo era sega ni kila qai sega ni dau kauaitaki ira . 
 Era sureti tiko mera lomana na Kalou sara ga e dau lomani ira . 
 O Jiova e nodra Kalou . 
 O koya sara ga a kauti ira tani mai Ijipita qai tuberi ira ina Vanua Yalataki , a taqomaki ira , vakarautaka na ka mera bula kina , vakamareqeti ira , qai vakavulici ira ena levu ni nona loloma . 
 Vakacava ena gauna oqo ? 
 O koya sara ga na noda Kalou . 
 O koya ga e solia vei keda na Luvena me keda ivoli meda rawata kina na bula tawamudu . 
 Sa kilikili ga me namaka o Jiova meda dolea oqori ena noda lomani koya ! 
 Na noda loloma e idole wale ga ni loloma levu ni Kalou ; eda sureti meda lomana na Kalou e dau lomani keda . 
 Meda lomani koya e sa “ taumada na nona loloma vei keda . ” ​ ​ — 1 Joni 4 : ​ 19 . 
 Sala cava e rawa ni tukuni kina ni loloma i Jiova e vaka na nona loloma e dua na itubutubu dauveikauaitaki ? 
 Nona lomana na kawatamata o Jiova e vaka na nona lomani ira na luvena na itubutubu dau veikauaitaki . 
 E dina nira bula ivalavala ca na itubutubu , ia era vosota na buno kei na oca ena veitabayabaki ena vukudra na luvedra . 
 Era veivakavulici na itubutubu , era veivakayaloqaqataki , era veitokoni , era vakadodonutaki ira tale ga na luvedra , nira vinakata mera marau , mera tamata yaco tale ga mai muri . 
 Ia , na cava era na vinakata na itubutubu me idole ni nodra veiqaravi ? 
 Era na vinakata vei ira na gone mera lomani ira lesu mai , mera katona tale ga i lomadra na ka era vakavulici kina , baleta nira na vakila ga na kena vinaka . 
 Sega li ni veiganiti tale ga vua na Tamada vakalomalagi me namaka meda vakaraitaka tale ga vua na noda vakavinavinakataka na nona loloma kei na veika kece e cakava vei keda ? 
 Noda Saga Meda Lomana na Kalou 
 Na cava na imatai ni ikalawa ena noda saga meda lomana na Kalou ? 
 Sega ni dua vei keda e raica na Kalou se rogoca na domona . 
 Ia , e sureti keda meda bucina kei koya e dua na veiwekani e yavutaki ena loloma . 
 Eda na cakava vakacava oqori ? 
 Nida via lomana e dua , na imatai ni ikalawa oya meda saga meda kilai koya ; baleta ni sega ni rawa nida lomana e dua eda sega ni kila . 
 Ia , sa vakarautaka o Jiova na nona Vosa , na iVolatabu , meda kilai koya kina vakavinaka . 
 Oya na vuna e dau uqeti keda kina na isoqosoqo i Jiova meda dau wilika wasoma na iVolatabu . 
 Na iVolatabu sara ga eda na kilai koya kina na Kalou , kena idivi , nona itovo , vaka kina na ivakarau ni nona dau veitaratara kei ira na nona tamata ena vica na udolu na yabaki sa oti . 
 Nida vakasamataka na itukutuku kece oqo , eda na kilai koya cake vakavinaka , ena tubu tale ga na noda lomani koya . ​ ​ — Roma 15 : 4 . 
 E rawa ni vakarabailevutaka vakacava na noda lomana na Kalou na noda dau vakananuma na cakacaka vakaitalatala i Jisu ? 
 Dua na sala levu e rawa nida vakarabailevutaka kina noda lomani Jiova na noda dau vakananuma na bula i Jisu kei na nona cakacaka vakaitalatala . 
 O Jisu li e tautauvata sara ga kei Tamana , e rawa kina vua me kaya : “ Ko koya sa raici au , sa raici Tamaqu . ” 
 Sega li ni tarai iko na yalololoma i Jisu ena nona vakatura na luvena duabau ga e dua na yada ? 
 Sega li nida kurabui nida kila ni o koya na Luve ni Kalou , na tamata rogo duadua a bau bula , e vakamalumalumutaki koya me vuya sara ga na yavadratou na nona tisaipeli ? 
 Sega li ni tarai iko tale ga nomu kila ni dina e uasivi cake qai vuku cake vei keda kece , e dau yalorawarawa ga me ciqomi ira na toro mai vua , wili kina o ira na gonelalai ? 
 Nida vakananuma ena yalo e vakavinavinaka na veika oqo , eda sa rawa ni ucui ira na lotu Vakarisito a vola me baleti ira o Pita : “ Ko ni se sega ni raici Jisu Karisito , ia ko ni sa lomani koya tiko . ” 
 Ni rabailevu cake na noda lomani Jisu , ena rabailevu tale ga na noda lomani Jiova . 
 17 , 18 . 
 Noda dau vakananuma na isolisoli vakayalololoma cava i Jiova e rawa ni vakarabailevutaka noda lomani koya ? 
 Dua tale na sala e rawa nida vakarabailevutaka kina noda lomana na Kalou na noda dau vakananuma na isolisoli vakayalololoma e vakarautaka tu mai vakayauyau vei keda meda marautaka kina na bula ​ ​ — na vakasakiti ni veika buli , na veimataqali kakana totoka e sega ni wiliki rawa , na totoka ni veimaliwai vakaveitokani , kei na tawavakaiyalayala ni veika vinaka e vakarautaka meda vakila kina na marau kei na vakacegu . 
 Na levu ga ni noda kilai koya na noda Kalou na noda qai kila vinaka tale ga na nona vinaka kei na nona lomasavu . 
 Vakasamataka mada na veika e cakava sara ga ena vukumu o Jiova . 
 Sega li ni o vakadinata ni dodonu ga mo lomani koya ? 
 E dua vei ira na isolisoli ni Kalou na noda rawa ni torovi koya ena masu ena gauna ga eda vinakata , nida kila ni ‘ dau rogoca noda masu . ’ 
 O Jiova e sa lesi Luvena me veiliutaki , me turaganilewa tale ga . 
 Ia , na rogoci ni masu e sega ni lesia tale vua e dua , e sega mada ga ni lesia vua na Luvena . 
 E rogoca sara ga o koya na noda masu . 
 Na nona kauaitaki keda vakayalololoma gona o Jiova e vakavolekati keda sara ga vua . 
 Na yalayala cava i Jiova e vakavuna meda qai via toro voleka ga yani vua ? 
 Ena qai kuria ga na noda via toro voleka yani vei Jiova na noda vakasamataka na ka e sa vakarautaka tu me baleti keda na kawatamata . 
 Sa yalataka tu ni na muduka na tauvimate , rarawa , kei na mate . 
 Ni sa na bula uasivi tale na tamata , sa na sega ni dua e qai nuiqawaqawa , yalolailai , se sotava na ka vakaloloma . 
 Sa na sega na bula waloloi , dravudravua , kei na ivalu . 
 Sa na vukici o vuravura me parataisi . 
 Ena kauta mai o Jiova na ka ni veivakalougatataki kece oqo , ena vuku sara ga ni nona lomani keda . 
 Na cava e kaya o Mosese me baleta na yaga ni noda lomani Jiova ? 
 O koya gona , e levu sara na vuna meda lomani koya kina noda Kalou , da qai saga me rabailevu tiko ga na loloma oqo . 
 Ia , vakacava , o na vakarabailevutaka tiko ga yani na nomu lomana na Kalou o qai vakalaivi koya me dusimaka na nomu ilakolako ? 
 Oqori e sa na qai vakatau vei iko . 
 E kila o Mosese na yaga ni nona saga me lomani Jiova kei na nona vakarabailevutaka na loloma oya . 
 A kaya o Mosese vei ira na Isireli ena nona gauna : “ Mo ni digitaka mada na bula , mo ni bula kina , koi kemuni kei na nomuni kawa : mo ni lomani Jiova na nomuni Kalou , mo ni vakarorogo ki na nona vosa , mo ni kabiti koya talega : ni sa nomuni vu - ni - bula ko koya , kei koya sa vakabalavutaka na nomuni bula . ” ​ ​ — Vakarua 30 : ​ 19 , 20 . 
 O se Nanuma ? 
 • Na cava e bibi kina meda lomani Jiova ? 
 • Eda na vakaraitaka vakacava noda lomana na Kalou ? 
 • Na cava e so na vuna meda lomani Jiova kina ? 
 • Na cava meda cakava ena noda saga meda lomana na Kalou ? 
 [ iYaloyalo ena tabana e 20 ] 
 E ciqoma o Jiova na ka e rawa nida solia kece ​ ​ — na noda lomani koya 
 [ iYaloyalo ena tabana e 23 ] 
 “ Ko koya sa raici au , sa raici Tamaqu . ” ​ — Joni 14 : 9 
 Lomana na Kainomu ​ — Cava na Kena iBalebale ? 
 “ Mo lomana na kai nomu me vaka ko lomani iko . ” ​ — MACIU 22 : 39 . 
 Eda na vakaraitaka vakacava noda lomana na Kalou ? 
 NA CAVA e vinakata o Jiova vei ira na qaravi koya ? 
 E sauma na taro oqori o Jisu ena vica ga na vosa , ia e titobu na kena ibalebale . 
 E kaya ni ivunau levu duadua oya meda lomani Jiova ena lomada taucoko , yaloda taucoko , noda nanuma kece , kei na noda kaukaua kece . 
 Me vaka eda dikeva ena ulutaga sa oti , na noda lomana na Kalou e okati kina na noda talairawarawa vua kei na noda muria na nona ivunau me idole ni nona lomani keda . 
 Vei ira na lomana na Kalou , e ka ni reki vei ira na nodra cakava oqori , e sega ni icolacola bibi . ​ ​ — Same 40 : 8 ; 1 Joni 5 : ​ 2 , 3 , VV . 
 2 , 3 . 
 Na cava meda kauaitaka kina vakabibi na ivakaro meda lomani ira na kainoda , kei na taro cava e basika kina ? 
 E kaya o Jisu ni ikarua ni vunau levu duadua e semati toka ga kei na kena imatai : “ Mo lomana na kai nomu me vaka ko lomani iko . ” 
 Oqo sara ga na ivunau ena veiganiti meda veivosakitaka ena ulutaga oqo . 
 Vakabibi ni sa tiki ni bula ni gauna oqo na nodra nanumi ira ga na tamata , kei na kena sa vaka me seavu yani na inaki kei na ibalebale dina ni loloma . 
 Ena nona vola tiko na yapositolo o Paula na ivakatakilakila ni “ iotioti ni veisiga , ” e tukuna ni sa na sega ni dau loloma na tamata , era na lomani ira ga , ra lomana na ilavo , kei na marau . 
 Levu era na “ caca veiwekani . ” 
 A parofisaitaka o Jisu Karisito : “ Lewe vuqa era na . . . veibukiveretaki ka veicati . . . . 
 Sa na batabata kina na nodra loloma . ” ​ ​ — Maciu 24 : ​ 10 , 12 , VV . 
 Ia , dikeva ni a sega ni tukuna o Jisu ni na batabata na nodra loloma na tamata kece ga . 
 Ena veigauna taucoko ena tiko ga o ira era na vakaraitaka na mataqali loloma e vinakata o Jiova me vakaraitaki vua , e ganiti koya tale ga . 
 O ira na lomani Jiova dina era na saga mera raici ira na tani mai na rai i Jiova . 
 Ia , o cei na kainoda meda lomani ira ? 
 Meda vakaraitaka vakacava noda lomani ira na kainoda ? 
 Ena vukei keda na iVolatabu meda sauma na taro bibi vaka oqo . 
 O Cei e Kainoqu ? 
 Me vaka e volai ena Vunau ni Soro wase 19 , o cei e dodonu mera lomana tale ga na Jiu ? 
 Ena nona tukuna vei ira na Farisi ni ikarua ni vunau levu duadua mera lomani ira na kainodra me vaka na nodra lomani ira , a cavuta sara tiko ga o Jisu e dua na lawa a soli vei ira na Isireli . 
 E volai oqo ena Vunau ni Soro 19 : 18 . 
 Ena wase tiko ga ni ivola oya , e tukuni kina vei ira na Jiu mera okati ira tale ga na vulagi mera kainodra . 
 Kaya na tikina e 34 : “ Na kai tani sa tiko vulagi kei kemudou ena tautauvata vei kemudou kei na dua na kai nomudou , ia mo lomani koya me vaka ko sa lomani iko ; ni dou a vulagi mai na vanua ko Ijipita . ” 
 O koya gona , era okati e ke o ira sara mada ga na sega ni Jiu , vakabibi o ira na kai tani era sa mai tomani ira na Jiu ena nodra qaravi Jiova . 
 Era raica vakacava na Jiu na ibalebale ni nodra lomana na kainodra ? 
 Ia , e duatani na nodra rai na Jiu era veiliutaki voli ena gauna i Jisu . 
 E so vei ira era vakavuvulitaka ni vosa “ itokani ” kei na “ kainoqu ” e dodonu me cavuti ga vei ira na Jiu . 
 Mera cati na sega ni Jiu . 
 Era kaya ni o ira era qarava na Kalou e dodonu mera cati ira na sega ni qarava na Kalou . 
 “ Na draki ni bula vaka oqo , ” e kaya e dua na ivola , “ e vakabulabulataka sara ga na yalo ni veicati . ” 
 Na cava e rua na ka bibi a vakaraitaka o Jisu ni cavuta tiko na nodra lomani na kainoda ? 
 Sa qai vakamatatataka na tikina oqo o Jisu ena Vunau ena Ulunivanua ena nona tukuna se o cei e dodonu meda vakaraitaka vua na noda loloma . 
 E kaya : “ Dou sa rogoca sa kainaki , Mo lomana na wekamu , ka cata na nomu meca : ia koi au , ka’u sa kaya vei kemudou , Dou lomani ira na nomudou meca , vosavinaka vei ira sa rukaki kemudou , . . . mo dou luvena na Tamamudou sa tiko mai lomalagi ; ni sa vakacabea ko koya na nona mata - ni - siga vei ira na tamata ca kei ira na tamata vinaka , a sa vakatauca mai na uca vei ira na tamata yalododonu , kei ira na tamata tawa yalododonu . ” 
 E vakaraitaka e ke o Jisu e rua na ka bibi . 
 Kena imatai , na yalovinaka i Jiova e sega ni wasea e dua , se ra tamata vinaka se ra tamata ca . 
 Kena ikarua , e dodonu meda muria na nona ivakaraitaki . 
 Na cava eda vulica ena italanoa i Jisu me baleti koya na kai Samaria dauloloma ? 
 Dua na gauna , a tarogi Jisu e dua na Jiu e buta vinaka tu ena Lawa : “ Ko cei na kai noqu ? ” 
 Sa qai sauma o Jisu ena nona talanoataka e dua na kai Samaria e sotava e dua na turaga , e Jiu , era mokulaki koya na daubutako ra qai butakoca na nona iyau . 
 E dina nira dau sevaki ira na kai Samaria na Jiu , ia e lako ga mai na kai Samaria oya qai mai vadretitaka nona mavoa na Jiu , kauti koya sara ina burenivulagi me lai vakacegu kina . 
 Na cava eda vulica e ke ? 
 O ira na kainoda meda lomani ira era okati kina na cavutu mai vanuatani , duatani na nodra vosa , se duatani na nodra lotu . ​ ​ — Luke 10 : ​ 25 , 29 , 30 , 33 - ​ 37 . 
 iBalebale ni Noda Lomana na Kainoda 
 Na cava e kaya na Vunau ni Soro wase 19 me baleta na vakaraitaki ni noda loloma ? 
 Na noda lomani ira na kainoda e vaka ga na noda lomana na Kalou , e sega ni ka me tiko ga e lomada ; e dodonu me vakaraitaki sara ga . 
 Ena yaga meda raica tale mada na veika tale e so e vauci ena kena vakaroti vei ira na tamata ni Kalou ena Vunau ni Soro wase 19 mera lomani ira na kainodra me vaka ga na nodra lomani ira . 
 Eda wilika e kea nira vakaroti na Isireli mera vakatarai ira na dravudravua , kaitani , kei ira na tu vulagi mera vakaitavi ena tatamusuki . 
 Era vakaroti mera kakua ni butako , lawaki , se veidabui . 
 Ena ka e vauca na veilewai , era vakaroti na Isireli mera kua ni veitovaki . 
 E dina nira vakaroti mera vunauca na wekadra ke lako sese , a tukuni ga vakamatata vei ira : “ Mo kakua ni cata na wekamu e lomamu . ” 
 Na lawa kece oqo kei na levu tale era umani taucoko ga ena veivosa oqo : “ Mo lomani koya ga na kai nomu me vaka ko sa lomani iko . ” ​ ​ — Vunau ni Soro 19 : ​ 9 - 11 , 15 , 17 , 18 . 
 Cava e vakaroti ira kina na Isireli o Jiova mera tawasei ira tani tiko ga mai vei ira na lewe ni veimatanitu tale e so ? 
 E dina nira vakaroti na Isireli mera lomani ira na tani , era vakaroti tale ga mera tawasei ira tani tiko ga mai vei ira na qarava na kalou lasu . 
 E veivakasalataki o Jiova ena rerevaki ni vakailala ca kei na leqa e rawa ni tubu mai kina . 
 Me kena ivakaraitaki , me baleti ira na lewe ni veimatanitu era na lai tawana na Isireli na nodra vanua , e vakarota o Jiova : “ Mo ni kakua talega ni veiwatini kei ira ; mo ni kakua ni musuka na luvemuni yalewa vua na luvena tagane , se kauta na luvena yalewa me nona na luvemuni tagane . 
 Ni ra na vagolea tani na luvemuni me ra kakua ni muri au , ka me ra qarava eso na kalou tani : ena qai waqa mai na cudru i Jiova vei kemuni . ” ​ ​ — Vakarua 7 : ​ 3 , 4 . 
 Na cava meda na qarauna ? 
 Na lotu Vakarisito tale ga ena qarauni koya mai vei ira e rawa nira vakamalumalumutaka nona vakabauta . 
 Eda vakaroti : “ Dou kakua ni veitokani vata vakatani kei ira era sa sega ni vakabauta , ” o ira era sega ni lewe ni ivavakoso Vakarisito . 
 Kena ikuri , era vakasalataki na lotu Vakarisito mera vakawati ga “ kei koya sa nona na Turaga . ” 
 Ena yasana kadua , meda kua sara ni vakalialiai ira era sega ni duavata kei keda ena noda vakabauti Jiova . 
 E mate o Karisito ena vukudra na ivalavala ca , qai levu era dau vakayacora tu e liu na veika ca era sa veisautaki ira , ra sa mai veivinakati kei na Kalou . ​ ​ — Roma 5 : 8 ; 1 Korinica 6 : ​ 9 - ​ 11 . 
 Cava na sala vinaka duadua meda vakaraitaka kina na noda lomani ira era sega ni qaravi Jiova , ena vuku ni cava ? 
 Ena noda vakaraitaka noda loloma vei ira na sega ni qarava na Kalou , e ivakaraitaki vakasakiti meda vakatotomuria , o Jiova . 
 E dina ni cata na veika ca , e vakaraitaka o koya nona lomani ira na tamata kece ena nona solia vei ira na gauna mera saumaki mai na sala ca era sa muria voli ra qai muria na sala e basika ina bula tawamudu . 
 E vinakata o Jiova mera ‘ veivutuni na tamata kece ga . ’ 
 E nona inaki “ me bula na tamata kecega , ka mai kila sara nai vakavuvuli dina . ” 
 Oya na vuna e vakaroti ira kina nona imuri o Jisu mera ‘ qisi ira mera nona tisaipeli na lewe ni veivanua kece ga . ’ 
 Ena noda vakaitavi ena cakacaka oqo , eda sa vakaraitaka kina noda lomana na Kalou kei ira na kainoda , era wili kina o ira sara mada ga na keda meca ! 
 Lomani Ira na Tacida Lotu Vakarisito 
 Na cava e vola na yapositolo o Joni me baleta na noda lomani koya na wekada ? 
 E vola na yapositolo o Paula : “ Me da caka vinaka vei ira na tamata kecega , ka vakalevu vei ira era veitokani e na vakabauta . ” 
 Nida lotu Vakarisito , e noda itavi meda lomani ira eda veiwekani ena vakabauta ​ ​ — o ira na tacida kei na ganeda vakayalo . 
 E vakacava sara mada na bibi ni loloma oqo ? 
 A vola na yapositolo o Joni me vakaraitaka na kena bibi : “ Na daulaba ko koya yadua sa cata na wekana . . . 
 Kevaka sa kaya e dua , Au sa lomana na Kalou , a sa cata na wekana , sa lasulasu ko koya : kevaka sa sega ni lomana na wekana sa raica tiko ko koya , ena lomana vakaevei na Kalou ni sa sega ni raica ? ” 
 E vosa bibi dina oqo se vakaevei ? 
 A vakatokai Setani na Tevoro o Jisu Karisito me “ daulaba , ” me “ dau lasulasu . ” 
 ( Joni 8 : ​ 44 , VV ) Macala vakasigalevu nida na sega ni taleitaka meda vakatokai ena ikacivi oqo ! 
 Sala cava e rawa nida vakaraitaka kina nida lomani ira na wekada vakayalo ? 
 O keda na lotu Vakarisito dina e sa ‘ vakavulici keda oti na Kalou meda veilomani . ’ 
 Eda vakaroti “ me da kakua ni loloma e na vosa ga , se e na yameda ; e na cakacaka ga kei na lomadina . ” 
 Me “ kakua ni vakailasu ” na noda loloma . 
 Ni tu vei keda na loloma , eda na dau veinanumi , veivosoti , vosota vakadede , eda na sega ni vuvu , dokadoka , viavialevu , se qara na ka me noda ga . 
 Ena uqeti keda meda “ veivukei tiko ga . ” 
 A tukuna vei ira nona tisaipeli o Jisu mera veilomani , me vaka ga na nona dau lomani ira . 
 O koya gona , e dodonu me tu vakarau na lotu Vakarisito me solia sara mada ga na nona bula ena vukudra na tacina vakayalo ke mani gadrevi vaka kina . 
 Eda na vakaraitaka vakacava na loloma ena loma ni vuvale ? 
 E bibi sara tale ga me kune na veilomani ena loma ni vuvale lotu Vakarisito , vakauasivi ena kedrau maliwa na veiwatini . 
 Na veivolekati ni kedrau ivau e vakavuna kina me kaya na yapositolo o Paula : “ E kilikili kei ira na tagane me ra lomani ira . . . na watidra , me vaka na yagodra dina . ” 
 A qai tomana : “ O koya sa lomana na watina sa lomani koya vakai koya . ” 
 E tokaruataka tale nona veivakadreti oqo o Paula ena ikalima ni tikina e tarava . 
 Na tagane vakawati gona e lomana na watina ena sega ni vakatotomuri ira na Isireli ena gauna i Malakai era “ cakacaka vakailasu ” vei ira na watidra . 
 Ena vakamareqeti watina . 
 Ena lomani koya me vaka ga nona lomana na ivavakoso o Karisito . 
 Na loloma tale ga ena uqeti yalewa vakawati me dokai watina . ​ ​ — Efeso 5 : ​ 25 , 29 - ​ 33 . 
 Na cava era kaya , ra qai cakava e so nira raica na noda veilomani vakaveitacini ? 
 E matata vakasigalevu ni loloma vaka oqo e ivakatakilakila sara ga ni lotu Vakarisito . 
 E kaya o Jisu : “ A ka oqo era na kila kina na tamata kecega ni dou sa noqu tisaipeli , kevaka dou sa veilomani . ” 
 Na noda veilomalomani ena vakayarayarataki ira na tani vua na Kalou eda dau lomana , na Kalou eda matataka . 
 Me kena ivakaraitaki , oqo e dua na irogo mai Mozambique me baleta e dua na vuvale iVakadinadina i Jiova . 
 “ Vakadua me keimami qai sotava . 
 E tarai keimami e dua na batinicagi kaukaua sara ena dua na yakavi , muria mai na uca bi kei na uca cevata . 
 Na cagi oqo e vakarusa sara ga vakadua na neitou vale gasau , qai vukataka tani yani na kava ni neitou dokanivale . 
 Nira gole mai na veitacini mai na veivavakoso voleka mera mai tara na neitou vale , dua na ka nodra druka ena neitou yasayasa . 
 Era kaya : ‘ Dua na lotu vinaka na nomudou lotu . 
 Neimami lotu e se sega vakadua ni vukei keimami va qo . ’ 
 Keitou mani vakaraitaka vei ira mai na iVolatabu na ka e kaya na Joni 13 : ​ 34 , 35 . 
 Levu vei ira era sa vulica sara tiko na iVolatabu ena gauna oqo . ” 
 Lomana na Tamata Yadua 
 Na cava na duidui ni noda loloma vakararaba kei na noda lomana sara ga na tamata yadua ? 
 E dau rawarawa meda lomani ira tu ga yani vakararaba na wekada se kainoda . 
 Ia , e duatani na veitalanoa ke tukuni meda lomani ira sara ga na tamata yadua . 
 Kena ivakaraitaki , e so era vakaraitaka nodra lomani ira na kainodra ena nodra dodoliga beka ena so na sasaga e yaga ena bula raraba . 
 E rawarawa gona na noda lomani ira vakararaba na kainoda , ia e sega ni ka rawarawa meda lomana e dua eda cakacaka vata e sega mada ga ni dau kauaitaki keda , dua na tamata vakasevoto na nona itovo eda tiko veivolekati , se dua noda itokani e vakararawataki keda . 
 17 , 18 . 
 E vakaraitaka vakacava o Jisu nona lomana na tamata yadua , na inaki cava e vakayacora kina oqo ? 
 Me baleta noda lomani ira na tamata yadua , e ivakaraitaki vinaka sara vei keda o Jisu , ni vakatotomuria vinaka na itovo ni Kalou . 
 Dina ni lako mai me mai kauta laivi na ivalavala ca e vuravura , ia e vakaraitaka na nona kauaitaka mada ga na tamata yadua ​ ​ — me vakataki koya na marama tauvimate , na vukavuka , kei na gone . 
 Eda vakaraitaka tale ga na noda lomani ira na kainoda ena ivakarau ni noda veitaratara kei ira e veisiga . 
 Meda kua sara ni guilecava ni noda lomani ira na kainoda e veisemati kei na noda lomana na Kalou . 
 O Jisu e vukei ira na dravudravua , e vakabulai ira na tauvimate , e vakani ira tale ga na waloloi tu . 
 Ia , na inaki levu e vakayacora kina oqo kei na nona vakavulici ira na lewe vuqa , oya mera veivinakati kina kei Jiova . 
 Na ka kece e cakava o Jisu e cakava me vakalagilagi kina na Kalou . 
 E sega ni guilecava vakadua ni matataka na Kalou , ni o koya tale ga e iyaloyalo ni Kalou e dau lomana . 
 Ena noda vakatotomuria na ivakaraitaki i Jisu , eda na rawa ni vakaraitaka tale ga na loloma dina vei ira na kainoda , ena gauna vata oya meda kua ni tiki ni vuravura ca eda sa bula tu kina oqo . 
 Eda na Lomana Vakacava na Kainoda me Vaka na Noda Lomani Keda ? 
 19 , 20 . 
 Na cava na ibalebale ni noda lomana na kainoda me vaka ga na noda lomani keda ? 
 A kaya o Jisu : “ Mo lomana na kai nomu me vaka ko lomani iko . ” 
 E kena ivakarau ga meda dau kauaitaka na ka e baleti keda , da sega tale ga ni vinakata meda beci e matadra na tani . 
 E rauta vinaka oqo , ni vakaibalebale sara kina na ivakaro oya . 
 Noda lomani keda se kauaitaki keda vaka oqo e duidui mai na nodra lomani ira ga na tamata e cavuta na yapositolo o Paula ena 2 Timoci 3 : 2 . 
 Ia , na noda lomani keda e cavuta o Jisu e vakaraitaka ni o keda eda ibulibuli e dodonu me vakamareqeti qai karoni . 
 E kaya e dua na vuku ni iVolatabu ni nona lomani koya vaka oqo e dua e “ donu vinaka sara ga . 
 Baleta e sega ni okati koya me dua sara na ibulibuli uasivi vakalou , se me dua na kabula e lolovira qai tawayaga . ” 
 Na noda lomani ira gona na tani me vaka ga na noda lomani keda e kena ibalebale nida raici ira mai na rai eda vinakata mera raici keda kina . 
 Eda cakava tale ga vei ira na ka eda vinakata me caka vei keda . 
 A kaya o Jisu : “ Na ka vakaaduaga dou sa vinakata me ra kitaka vei kemudou na tamata , dou kitaka vaka talega kina vei ira . ” 
 E sega ni tukuna tiko i ke o Jisu meda katona voli na ca e caka vei keda ena veigauna sa oti da qai saga meda sauma . 
 Kena veibasai , e dodonu meda vakasamataka na ka eda na vinakata me caka vei keda da qai vakayacora oya vei ira na tani . 
 Dikeva tale ga ni vosa e tauca oqo o Jisu e sega ni baleti ira ga na noda itokani se o ira na mataveitacini . 
 E taurivaka e ke o koya na vosa “ tamata , ” de dua me vakaraitaka ni kilikili me vaka oya na noda ivalavala vei ira na tamata kece ga . 
 Ena noda lomani ira na tani , na cava eda sa vakaraitaka tiko ? 
 Noda lomani ira na kainoda eda na sega ni cakava kina na ka ca . 
 E vola na yapositolo o Paula : “ [ “ Na Lawa , ” VV ] : Mo kakua ni ia na veibutakoci , Mo kakua ni laba , Mo kakua ni butako , Mo kakua ni kocokoco ; ia kevaka sa dua tale nai vakaro , sa tu vata kecega e na vosa oqo , Mo lomana na kai nomu me vaka ko sa lomani iko . 
 O koya sa dauloloma sa sega ni caka ca vua na kai nona . ” 
 Na loloma ena uqeti keda meda qara na sala meda cakava kina na ka vinaka vei ira na tani . 
 Ena noda lomani ira na tani , eda sa vakaraitaka tiko kina nida lomani koya tale ga e bulia na tamata me itovo vata kei koya , na Kalou o Jiova . ​ ​ — Vakatekivu 1 : ​ 26 . 
 O na Sauma Vakacava ? 
 • Meda vakaraitaka vei cei na noda loloma , ena vuku ni cava ? 
 • Sala cava meda vakaraitaka kina noda loloma vei ira na sega ni qaravi Jiova ? 
 • E vakamacalataka vakacava na iVolatabu na loloma meda vakaraitaka vei ira na tacida ? 
 • Na cava na ibalebale ni noda lomana na kainoda me vaka ga na noda lomani keda ? 
 [ iYaloyalo ena tabana e 26 ] 
 “ Ko cei na kai noqu ? ” 
 [ iYaloyalo ena tabana e 29 ] 
 O Jisu e lomana na tamata yadua 
 “ Sa Voleka na Siga Levu i Jiova ” 
 “ Sa voleka na siga levu i Jiova , sa voleka mai , io sa kusa sara mai . ” ​ — SEFANAIA 1 : 14 , NW . 
 1 , 2 . ( a ) Na siga uasivi cava era namaka tiko na lotu Vakarisito ? 
 ( b ) Na taro cava so e dodonu meda taroga , ena vuku ni cava ? 
 E WARAKA toka e dua na goneyalewa mamarau na siga me na vakamau kina . 
 Na tina e tiko bibi e nanamaki tiko ina gauna me sucu kina na luvena . 
 Na tamata cakacaka e vakila tiko na oca sa waraka toka ga me tekivu nona gade . 
 Na cava eratou namaka kece tiko ? 
 Eratou waraka kece tiko e dua na siga marautaki , na siga ena vakilai levu ena nodratou bula . 
 Eratou nanamaki kece tiko ia e duidui na ka eratou vinakata . 
 Ena yaco mai na siga eratou waraka tiko , ia ni sa yaco mai , eratou nuitaka ni ratou sa tu vakarau . 
 Era waraka tale tiko ga na lotu Vakarisito dina nikua na kena yaco mai e dua na siga uasivi . 
 Oya na ‘ siga levu i Jiova . ’ 
 Na cava na “ siga i Jiova ” sa roro tiko mai , ena vakila vakacava na kawatamata ni sa yaco mai ? 
 Eda vakadeitaka vakacava nida sa nanamaki tiko ina kena yaco mai na siga oya ? 
 E dodonu meda kila sara ga ena gauna oqo na isau ni veitaro oqori baleta ni sega ni vakatitiqataki na vosa oqo mai na iVolatabu : “ Sa voleka na siga levu i Jiova , sa voleka mai , io sa kusa sara mai . ” ​ ​ — Sefanaia 1 : ​ 14 , NW . 
 “ Na Siga Levu i Jiova ” 
 Na cava “ na siga levu i Jiova ” ? 
 Na cava na “ siga levu i Jiova ” ? 
 Ena iVolatabu , na matavosa “ na siga i Jiova ” e dau vakaibalebaletaki ina gauna e tauca kina nona cudru o Jiova vei ira nona meca me vakalagilagi kina na yacana . 
 O ira na tamata tawayalodina e Juta kei Jerusalemi kei ira na kai Papiloni kei Ijipita era vakila na “ siga i Jiova ” ena gauna e tauci kina vei ira na cudru i Jiova . 
 Ia e se bera mai na “ siga i Jiova ” e levu duadua . 
 Oqo na “ siga ” ena cudruvi ira kina na vakarogocataka na yacana o Jiova . 
 Ena tekivu na nona cudru ena nona vakarusai “ Papiloni na Ka Levu , ” oya na lotu lasu kece e vuravura , qai tini ena nona vakarusa vakadua na ivakarau ni bula ca oqo e vuravura ena Amaketoni . ​ ​ — Vakatakila 16 : ​ 14 , 16 ; 17 : ​ 5 , 15 - ​ 17 ; 19 : ​ 11 - ​ 21 . 
 Na cava e dodonu mera rerevaka kina na tamata na siga i Jiova sa roro voleka mai ? 
 Se era vakila se sega , e levu vei ira na tamata e dodonu mera rerevaka na siga sa roro voleka mai oqo . 
 Baleta ? 
 E sauma o Jiova ena gusu i Sefanaia na parofita : “ A siga ni cudru na siga ko ya , na siga ni ca kei na rarawa , a siga ni veivakacacani kei na veivakarusai , a siga butobuto ka loaloa . ” 
 E siga vakarerevaki dina ! 
 E kuria na parofita : “ Ka’u na vakararawataki ira na tamata . . . ni ra sai valavala ca vei Jiova . ” ​ ​ — Sefanaia 1 : ​ 15 , 17 . 
 E vakacava na nodra raica e vica na milioni na lako mai ni siga i Jiova , ena vuku ni cava ? 
 Ia e vica na milioni era namaka tiko na kena lako mai na siga i Jiova . 
 Ena vuku ni cava ? 
 Era kila ni oya e gauna era na vakabulai kina na yalododonu , na siga ena vakacerecerei kina o Jiova qai vakarokorokotaki tale ga kina na yacana . 
 Se era na rerevaka se namaka na siga oya na tamata ena vakatau sara ga ena veika era cakava tiko ena gauna oqo . 
 E vakacava na nomu raica na roro mai ni siga oya ? 
 O sa namaka tiko ? 
 E lewa beka na veika o cakava tiko e veisiga na kena sa roro voleka mai na siga i Jiova ? 
 ‘ Era na Lako Mai e So na Dauveivakasewasewani ’ 
 Era raica vakacava na “ siga i Jiova ” e levu na tamata , na cava era sega ni kurabuitaka kina na lotu Vakarisito dina ? 
 Dina ga ni toso totolo sara tiko mai na gauna oya , ia e levu na lewe i vuravura era sega ni bau kauaitaka na “ siga i Jiova . ” 
 Era vakasewasewani ira ga na kacivaka tiko na kena sa voleka mai na siga oya . 
 Ia era sega ni kurabui kina na lotu Vakarisito dina . 
 Era nanuma ga na ivakasala i Pita na yapositolo : “ Ni dou sa kila mada oqo , ni na lako mai e na gauna emuri sara eso na dauveivakasewasewani , era na dauvakadamurimuria na nodra gagadre ca , ka kaya , Evei na vosa ni yalayala ni na lako tale mai ko koya ? 
 ni ra sa moce ga na qase , a sa tu dei tiko vakakina na ka kecega me vaka ni sa buli e nai vakatekivu . ” ​ ​ — 2 Pita 3 : ​ 3 , 4 . 
 Na cava ena uqeti keda meda kauaitaka tiko ga na lekaleka ni gauna sa vo ? 
 Na cava ena vukei keda meda kua ni vakatitiqa ia meda kauaitaka tiko ga na lekaleka ni gauna sa vo ? 
 E tukuna vei keda o Pita : “ Au sa vakauqeta kina na yalomudou e savasava mo dou nanuma kina : mo dou vakananuma na vosa era sa vosataka eliu na parofita yalosavasava , kei na neitou vunau nai apositolo ni Turaga nai Vakabula . ” 
 Na noda kauai ina veika e parofisaitaki ena ‘ uqeti kina na yaloda . ’ 
 Eda sa rairai rogoca wasoma na ivakasala oqo , ia sa qai gadrevi ga vakalevu ena gauna oqo meda rogoca tiko ga na ivakasala oqori . ​ ​ — Aisea 34 : ​ 1 - 4 ; Luke 21 : ​ 34 - ​ 36 . 
 Na cava era sega ni via muria kina na ivakasala ena iVolatabu e lewe levu ? 
 Na cava era sega ni via rogoca kina na ivakasala oqo e so ? 
 E tomana o Pita : “ Era sa nakita sara ga vaka i ira me ra vakanadakuya na ka dina oqo , ko ya ni vosa ga ni Kalou a bulia na lomalagi e na gauna makawa sara , ka a bulia kina e dua na vuravura mai na wai . 
 Ia e na wai tale ga e a luvuci ka vakarusai kina na vuravura ka a tu e na gauna ko ya . ” 
 Io , era tiko e so era sega ni vinakata me lako mai na siga i Jiova . 
 Era sega ni vinakata me vakacacani na ivakarau ni nodra bula . 
 Era sega tale ga ni vinakata me lewai ira o Jiova ! 
 Me vaka e tukuna o Pita , ‘ era dau muria ga na nodra gagadre . ’ 
 E vakacava na nodra rai na tamata ena gauna i Noa kei Loti ? 
 O ira na dauveivakasewasewani oqo era “ nakita ” na nodra sega ni via kauaitaka na nona dau curu mai o Jiova ena veika e cakava na tamata ena veigauna sa oti . 
 Rau cavuta ruarua o Jisu Karisito kei na yapositolo o Pita e rua na gauna vaka oqori , oya na “ gauna i Noa ” kei na “ gauna i Loti . ” 
 O ira na bula tu ni se bera toka ga na Waluvu era sega ni kauaitaka na ivakasala i Noa . 
 E vaka kina ni bera na kena vakarusai o Sotoma kei Komora , o Loti e “ vaka e dua na dauveivakalialiai ” vei rau na vugona . ​ ​ — Vakatekivu 19 : 14 . 
 Na cava ena cakava o Jiova vei ira na sega ni kauai ? 
 E vakatale ga kina ena gauna oqo . 
 Ia oqo na ka e kaya o Jiova vei ira na sega ni kauai : “ Ka’u na . . . cudruvi ira na tamata era vaka na waini sa cevata tu e na kena soko , era kaya e lomadra , Ena sega ni cakava na ka vinaka ko Jiova , ena sega talega ni cakava na ka ca . 
 Ia na nodrai yau ena tauri mei toki ni valu , kei na nodra veivale sa na rusa : ka ra na tara vale , ka ra na sega ni tiko kina ; ka ra na tea na veiwere - ni - vaini , ka ra na sega ni gunuva na kena waini . ” 
 Era na vakaliuca tu ga na nodra cakacaka ni veisiga na tamata , ia ena sega ni tudei na yaga ni nodra cakacaka oya . 
 Baleta ? 
 Ni na lako vakasauri mai na siga i Jiova , ena sega ni vakabulai ira na iyau vakayago era kumuna tiko . ​ ​ — Sefanaia 1 : ​ 18 . 
 “ Mo Waraka Ga ” 
 Na ivakasala cava meda nanuma vinaka tiko ? 
 Meda kua ni vakataki ira na tu yavoliti keda ena vuravura ca oqo , meda nanuma dei tiko ga na ivakasala e vola na parofita o Apakuki : “ Ni na dede mada na raivotu me qai yaco na gauna sa loku , ia ni sa yaco nai otioti ni gauna , ena qai vosa , ena sega ni lasu : kevaka ena berabera , mo waraka ga ; ena yaco vakaidina ga , ena sega ni berabera sara . ” 
 Kevaka ena noda rai na tamata ivalavala ca e vaka e berabera tiko na siga oya , meda nanuma tiko ni sega ni dau bera o Jiova . 
 Ena yaco mai na nona siga ena kena gauna dodonu , ena gauna eda sega ni namaka na tamata . ​ — Marika 13 : 33 ; 2 Pita 3 : ​ 9 , 10 . 
 Na cava e vakasalataka o Jisu , e duidui vakacava kei na ka era cakava na imuri yalodina i Jisu ? 
 Me vakaraitaka na kena bibi ni noda namaka tiko na siga i Jiova , e tukuna o Jisu ni na so mada ga na nona imuri era na wele . 
 E parofisaitaka me baleti ira : “ Kevaka e mani kaya ga e lomana na dauveiqaravi ca ko ya , ‘ E na yaco vakaberabera toka mai na noqu turaga , ’ ka sa mani tekivu kina me vakayaviti ira na nona i tokani , ka kana , ka gunu , ka mateni . 
 Ni na qai yaco mai na nona turaga na tamata ko ya e na dua na siga e sega ni bau namaki koya kina , e na dua na gauna e sega ni kila , ka na totogitaki koya . ” 
 Me kena veibasai , e kauaitaka tiko ga na dauveiqaravi yalodina ka vuku na lekaleka ni gauna sa vo . 
 E yadra tiko ga qai vakavakarau vinaka tiko . 
 Sa lesi koya gona o Jisu me “ lewa na nona ka kecega ” e vuravura . ​ — Maciu 24 : 42 - 47 , VV . 
 Gadrevi Meda Kua ni Vakawelewele 
 E vakabibitaka vakacava o Jisu me kua na vakawelewele ? 
 A dodonu vei ira na lotu Vakarisito ena imatai ni senitiuri mera kua ni vakawelewele . 
 A vinakati mera dro tani vakatotolo mai na koro o Jerusalemi ena gauna era sa raica kina “ ni ra sa vakavolivoliti Jerusalemi na veimataivalu . ” 
 E yaco oqori ena yabaki 66 S.K . 
 Dikeva na nona vakabibitaka o Jisu mera kua ni vakawelewele na lotu Vakarisito ena gauna oya : “ Me kakua ni siro mai ko koya sa toka e dela ni vale me mai kauta tani na veika e nona vale ; ka me kakua ni lesu ko koya sa tiko e na i teitei , me la’ki kauta mai na nona i sulu . ” 
 E vakaraitaka na ivolaitukutuku ni a se tu ga o Jerusalemi me va tale na yabaki , ia na cava a vinakati kina vei ira na lotu Vakarisito mera muria na vosa i Jisu oya ena 66 S.K . ? 
 14 , 15 . 
 Na cava e vinakati kina vei ira na lotu Vakarisito ena imatai ni senitiuri mera dro totolo ena gauna era raica kina nira sa keba wavokiti Jerusalemi na mataivalu ? 
 Era qai vakarusai Jerusalemi na mataivalu ni Roma ena 70 S.K . , ia sa bau dua na ka na leqa kei na rarawa e sotavi ni bera na yabaki oya . 
 E vakayacori vakalevu ena loma ni gauna oqori na itovo voravora kei na veivakamatei . 
 E vakamacalataka e dua na daunitukutuku ni a yaco tiko e Jerusalemi na “ veivaluvaluti rerevaki sara kei na veivakalolomataki levu . ” 
 Era vakacurumi ena mataivalu na cauravou ra qai vakaiyaragi mera taqomaka na koro . 
 Era vuli ivalu e veisiga . 
 O ira na sega ni tokona na sasaga oya era okati mera meca . 
 Ke ra tu voli ena koro oya na lotu Vakarisito , ke ra sotava e dua na gauna rerevaki sara . ​ — Maciu 26 : 52 ; Marika 12 : 17 . 
 Meda nanuma tiko ni a kaya o Jisu mera dro o ira na “ tiko e Jutia , ” sega ni o ira ga na tiko e Jerusalemi . 
 A bibi me muri na vosa oya baleta ni oti ga e vica na vula na nodra biuti Jerusalemi , era suka tale mai na mataivalu ni Roma mera mai vakacibivalu . 
 Era vakavuai Kalili ena 67 S.K . , ra qai valuta veitaravi na vanua o Juta ena yabaki e tarava . 
 Era leqa vakaca sara kina na lewenivanua . 
 Sa dredre tale ga vei ira na Jiu mera dro tani mai Jerusalemi . 
 E yadravi tiko na kena matamata , ke dua e dro e kena ibalebale ni sa lai to vata mai kei ira na kai Roma . 
 Na cava e vinakati mera cakava na lotu Vakarisito ena imatai ni senitiuri me rawa kina nira vakabulai mai na rarawa ? 
 Nida vakasamataka na veika e yaco oya , eda rawa ni raica kina na vuna a kaya kina o Jisu mera kua ni vakawelewele . 
 A vinakati vei ira na lotu Vakarisito mera vakuai ira ena veika e so , mera kua ni vakawelei ena taukeni ni iyau vakayago . 
 A gadrevi mera yalorawarawa mera ‘ biuta na nodra ka kece ga ’ me rawa kina nira muria na ivakasala i Jisu . 
 O ira kece na talairawarawa ra qai dro totolo ina tai kadua ni Joritani era vakabulai . 
 Kua Sara ni Wele 
 Na cava meda kua sara ga kina ni vakawelewele ? 
 E vakaraitaka na parofisai ena iVolatabu nida sa bula tiko oqo ena gauna ni ivakataotioti . 
 Sa qai vinakati vakalevu ga ena gauna oqo meda kua ni vakawelewele . 
 Na sotia e curu ena gauna ni veisaututaki e sega ni kila na rerevaki ni ivalu . 
 Ia kevaka e wele tu ga qai kacivi vakasauri me lako ina ivalu , ena rawa ni sotava na leqa baleta ni a wele voli . 
 E vaka kina ena veika vakayalo . 
 Kevaka eda vakawelewele tu ga , eda na sega ni rawa ni taqomaki keda nida valuti qai rawa tale ga ni yaco vakidacala vei keda na siga i Jiova . 
 Ke so era sa “ vuki tani vei Jiova , ” oqo sara ga na gauna mera lesu kina vua . ​ — Sefanaia 1 : ​ 3 - 6 ; 2 Cesalonaika 1 : ​ 8 , 9 . 
 18 , 19 . 
 Na cava ena vukei keda meda waraka tiko ‘ na kena yaco mai na siga i Jiova ’ ? 
 Sa rauta me vakaroti keda na yapositolo o Pita meda waraka tiko ‘ na kena yaco mai na siga i Jiova ’ ! 
 Eda na waraka tiko vakacava ? 
 Dua , ena noda “ [ i ] valavala savasava kei na daulotu . ” 
 Noda ogaoga tiko ena veicakacaka oqori ena vukei keda meda namaka tiko na ‘ siga i Jiova . ’ 
 Na vosa vaKirisi e vakadewataki tiko oqo me ‘ waraka tiko ’ , e kena ibalebale na “ vakatotolotaka . ” 
 E sega ni rawa meda vakatotolotaka na gauna me na yaco mai kina na siga i Jiova . 
 Ia , nida waraka tiko na siga oya , ena vaka e toso totolo na gauna kevaka eda ogaoga tiko ena cakacaka ni Kalou . ​ — 1 Korinica 15 : ​ 58 , VV . 
 Noda vakananuma na veika e tukuna na Vosa ni Kalou da qai vakasamataka vinaka na kena ivakasala ena rawa kina meda “ waraka tiko ka vakusakusataka tiko na yaco mai ” ni siga oya , io , meda ‘ waraka tiko ga . ’ 
 Era okati ena ivakasala oqo na vica vata na parofisai era parofisaitaka na yaco mai ni siga i Jiova kei na veivakalougatataki lelevu era na vakila o ira na ‘ waraki Jiova tiko ga . ’ ​ — Sefanaia 3 : 8 . 
 Na ivakasala cava meda katona i lomada ? 
 Oqo sara ga na gauna meda katona vinaka kina i lomada na ivakasala a soli vua na parofita o Sefanaia : “ Ni sa bera ni yacovi kemudou na cudru waqawaqa i Jiova , ni sa bera ni yacovi kemudou na siga ni cudru i Jiova . 
 Dou vakasaqarai Jiova , oi kemudou kece sa yalomalumalumu e na vanua , oi kemudou sa cakava na nona lewa ; dou qara mada na yalododonu , vakasaqara na yalomalumalumu : dou na vuni beka kina e na siga ni cudru i Jiova . ” ​ ​ — Sefanaia 2 : ​ 2 , 3 . 
 Na cava e nodra inaki na tamata ni Kalou ena yabaki 2007 ? 
 E veiganiti kina na kena digitaki me tikinivolatabu ni yabaki 2007 : “ Sa voleka na siga levu i Jiova . ” 
 Era sega ni vakabekataka na tamata ni Kalou ni “ sa voleka mai , io sa kusa sara mai . ” 
 “ Ena sega ni berabera sara . ” 
 Nida waraka tiko na siga oya , meda vakasamataka tiko na gauna eda bula tiko kina oqo , ni sa voleka sara oqo na gauna me vakayacori kina na veiparofisai oqori ! 
 O Rawa ni Sauma ? 
 • Na cava “ na siga levu i Jiova ” ? 
 • Na cava era sega ni kauaitaka kina e lewe levu na lekaleka ni gauna sa vo ? 
 • Na cava a vinakati kina mera kua ni vakawelewele na lotu Vakarisito ena imatai ni senitiuri ? 
 • Eda na sega ni vakawelewele vakacava o keda ? 
 [ Tikina bibi ena tabaan e 19 ] 
 Oqo na tikinivolatabu ni yabaki 2007 : “ Sa voleka na siga levu i Jiova . ” ​ — Sefanaia 1 : 14 , NW . 
 [ iYaloyalo ena tabana e 17 ] 
 Me vaka ena gauna i Noa , era na kidacala na dauveivakasewasewani ni sa yavala o Jiova 
 [ iYaloyalo ena tabana e 18 ] 
 Era sega tale ni vakawelewele na lotu Vakarisito nira raica “ ni ra sa vakavolivoliti Jerusalemi na veimataivalu ” 
 Solia o Jiova na ‘ Yalo Tabu Vei Ira na Kerea Vua ’ 
 “ Kevaka dou sa kila , ko i kemudou na tamata ca , mo dou solia na ka vinaka vei ira na luvemudou , sa na qai wacava sara na levu ni nona via solia na Yalo Tabu na Tamamudou vakalomalagi vei ira era kerea vua ! ” ​ — LUKE 11 : 13 , VV . 
 Ena gauna cava eda dau vinakata dina kina na veivuke ni yalo tabu ? 
 ‘ AU SEGA ni rawa ni vosota vakataki au . 
 Au na rawa ga ni vosota kevaka e vukei au na yalo tabu ! ’ 
 E bau vakatale beka ga oqori na nomu vakamamasu ? 
 Era cavuta tale ga na vosa oqori e levu na lotu Vakarisito . 
 De o cavuta na vosa oqori ena gauna e tauvi iko kina e dua na mate levu . 
 Se gauna beka e vakacegu kina na watimu drau sa veiwatini dede voli mai . 
 Se gauna beka sa mai veisautaka kina na nomu dau mamarau na yalolailai se rarawa o sotava . 
 Ena gauna dredre vaka oqori , o rairai vakila kina ni o vosota rawa tiko baleta ni solia na yalo tabu i Jiova na “ kaukauwa mana levu . ” ​ — 2 Korinica 4 : ​ 7 - 9 ; Same 40 : ​ 1 , 2 . 
 ( a ) Na veika dredre cava era sotava tiko na lotu Vakarisito dina ? 
 ( b ) Na taro cava soti ena saumi ena ulutaga oqo ? 
 Nida lotu Vakarisito , ena levu sara na veika dredre kei na veitusaqati eda na sotava tiko ena vuravura ca oqo . 
 Kuria oqori , e valuti keda tale tiko ga o Setani na Tevoro , ni veivala tiko kei keda na “ vakabauta na vosa ni Kalou , ka taura tikoga nai tukutuku kei Jisu . ” 
 Oya na vuna eda gadreva vakalevu sara kina ena gauna oqo na veitokoni ni yalona tabu na Kalou . 
 Na cava e rawa nida cakava me sobuti keda vakalevu kina na yalo tabu ni Kalou ? 
 Eda vakadeitaka vakacava ni tu vakarau o Jiova me vakaukauataki keda ena gauna eda vakatovolei kina ? 
 Na isaunitaro oqori ena laurai ena rua na vosa vakatautauvata i Jisu . 
 Cikecike ena Masu 
 3 , 4 . 
 Na vosa vakatautauvata cava e tukuna o Jisu , e vakayagataka vakacava ina masu ? 
 A kerei Jisu e dua na nona tisaipeli : “ Turaga , ni vakavulici keitou mada me keitou masu . ” 
 E sauma o Jisu ena nona vakaraitaka vei iratou na nona tisaipeli e rua na vosa vakatautauvata erau veiwekani . 
 Na kena imatai e baleta nona vakarautaka e dua na turaga na kena na nona vulagi , kei na kena ikarua e baleta na nona rogoci luvena e dua na tama . 
 Meda dikeva yadudua mada na rua na vosa vakatautauvata oqo . 
 E kaya o Jisu : “ O cei mada vei kemudou me na lako vua e dua na wekana e na lomaloma ni bogi ka kaya vua , ‘ Na wekaqu , au kerea mo solia mada la vei au e tolu na i buli madrai . 
 E sa qai yaco wale ga mai oqo e dua na noqu i tokani e na nona i lakolako , ka sega sara ga na ka e tu vei au me’u tauca e matana . ’ 
 Ka me na qai sauma mai loma ko koya , ‘ Kakua ni mai vakaogai au ! 
 Sa sogo tu na katuba , ka keitou sa davo tu kei iratou na luvequ . 
 Sa sega ni rawa me’u tucake tale ka solia vei iko e dua na ka ! ’ 
 Au sa tukuna vei kemudou , e dina beka ni na sega ni via tucake ka solia vua e dua na ka na tamata ko ya e na vuku ni nodrau veiwekani , ia e na nona cikecike ga , e na tucake kina ko koya ka solia vua na ka e rauti koya . ” 
 E qai vakamacalataka o Jisu ni vosa vakatautauvata oya e baleta na masu , e kaya : “ Ka’u sa tukuna vei kemudou , Dou kerekere ka na soli vei kemudou ; dou vakasaqara ka dou na kunea ; dou tukituki ka na dolavi vei kemudou . 
 Ni sa dau rawata ko koya yadua sa dau kerekere , ka dau kunea ko koya yadua sa dau vakasaqara , ka na dolavi vua sa dau tukituki . ” ​ ​ — Luke 11 : ​ 5 - ​ 10 , VV . 
 Na cava eda vulica ena vosa vakatautauvata ni turaga cikecike me baleta na noda masu ? 
 Na vosa vakatautauvata ni turaga cikecike oya e vakaraitaka na ka meda cakava ena gauna eda masu kina . 
 E tukuna o Jisu ni rawata na ka e vinakata na turaga oya “ e na nona cikecike . ” 
 Na vosa vaKirisi e vakadewataki oqo me “ cikecike ” e kunei vakadua ga ena iVolatabu , e kena ibalebale na “ sega ni madua . ” 
 E dau vakalevu me kainaki ni itovo ca na sega ni madua . 
 Ia ni vakayagataki na sega ni madua ena vakasama e vinaka , e rawa ni veisau me itovo vinaka . 
 E vaka kina vua na turaga ena vosa vakatautauvata oqo . 
 A sega ni madua me cikeva na ka e vinakata . 
 E dodonu meda cikecike tale ga ena noda masu baleta ni tukuna o Jisu ni ivakaraitaki vinaka vei keda na turaga oya . 
 E vinakata o Jiova meda ‘ kerekere tiko ga , meda vakasaqaqara tiko ga , meda tukituki tiko ga . ’ 
 Ena qai ‘ solia na yalo tabu vei ira na kerea vua . ’ 
 E dau raici vakacava ena gauna i Jisu na nodra vakacegui na vulagi ? 
 E sega ni vakaraitaka ga o Jisu ni dodonu meda cikecike ena noda masu , e tukuna tale ga na vuna meda cikecike kina . 
 Me matata vei keda na tikina oqori , meda raica mada na ivalavala ni nodra dau ciqomi ira na vulagi o ira e tukuna vei ira o Jisu na vosa vakatautauvata . 
 Era vakaraitaka e levu na tikinivolatabu nira dau raica vakabibi sara na tamata era bula ena gauna e volai kina na iVolatabu , vakauasivi o ira na tamata ni Kalou , na nodra vakacegui na vulagi . 
 E ka vakamadua ke dua e sega ni vakaceguya na vulagi . 
 Nida vakasamataka tiko oqori , meda raica tale mada na vosa vakatautauvata i Jisu . 
 Na cava a sega ni madua kina na itaukeinivale oya me vakayadrati nona itokani ? 
 E yaco mai na vulagi oya ena lomalomanibogi . 
 E vinakata sara ga o itaukeinivale me vakani koya ia e ‘ sega sara ga na ka e tu vua me tauca e matana . ’ 
 E raica oqo me vaka e dua na leqa tubukoso ! 
 Ena vinakata ga me rawata mai e so na madrai , veitalia na kena dredre . 
 E lako vua e dua na nona itokani qai sega ni madua me vakayadrati koya . 
 ‘ Na wekaqu , au kerea mo solia mada la vei au e tolu na ibuli madrai ’ e kacivaka yani . 
 E cikecike toka ga me yacova ni rawata na ka e vinakata . 
 Ke sa tiko vua na madrai , sa na qai rawa ni vakatokai me itaukeinivale vinaka . 
 Na Levu ni Ka Eda Gadreva , na Levu ni Ka Meda Kerea 
 Na cava ena uqeti keda meda kerea tiko ga na yalo tabu ? 
 Na cava e vakaraitaka na vosa vakatautauvata oqo me baleta na vu ni noda cikecike ena masu ? 
 E kerea tiko ga na madrai na turaga oya baleta ni na sega ni rawa ni itaukeinivale vinaka vakavo ga ke sa tiko vua na madrai . 
 Ena sega ni rawa ni cakava vinaka na nona itavi kevaka e sega na madrai . 
 Nida kila tale ga na lotu Vakarisito dina nida vinakata na yalo tabu ni Kalou me rawa kina nida cakava na noda cakacaka vakaitalatala , eda na kerea tiko ga na Kalou me solia vei keda na yalona tabu . 
 Eda na guce kevaka e sega vei keda na yalo tabu oqori . 
 O sa raica beka na ka bibi eda vulica ena vosa vakatautauvata oqo ? 
 Kevaka e bibi vei keda na yalo tabu ni Kalou , eda na cikecike tiko ga ena noda kerea . 
 9 , 10 . ( a ) Vakatautauvatataka na kena gadrevi meda cikecike tiko ga ena noda kerea na yalona tabu na Kalou . ( b ) Na cava meda dui tarogi keda kina , ena vuku ni cava ? 
 Me rawa ni matata na ka eda vulica oqo , kaya mada ke tauvimate e dua na lewe ni nomu vuvale ena lomalomanibogi . 
 O na vakayadrata beka na vuniwai me vukei iko ? 
 Ena rairai sega kevaka e sega ni mate bibi . 
 Ia , kevaka e tauvi mateniuto , o na sega ni madua mo tarai vuniwai . 
 Baleta ? 
 Ni oqo e dua na mate bibi . 
 Ni gadrevi sara ga kina na nona veiqaravi maqosa . 
 E rawa ni yaco na leqa kevaka o sega ni qara na veiqaravi oya . 
 Era sotava tale tiko ga vaka kina na lotu Vakarisito dina e dua na leqa bibi . 
 E veilakoyaki voli o Setani me vaka e dua na “ laioni sa tagi , ” ena nona saga me tilomi keda . 
 Me rawa nida bula tiko vakayalo , eda na vinakata sara ga na veivuke ni yalona tabu na Kalou . 
 Eda na sotava na leqa kevaka eda sega ni kerea na veivuke ni Kalou . 
 Kevaka ga eda kerea na veivuke oqori eda na kaukaua tiko ga me ‘ yacova na ivakataotioti . ’ ​ — Maciu 10 : 22 ; 24 : 13 . 
 E bibi kina meda dau tarogi keda ena so na gauna , ‘ Au dau cikecike beka ena noqu masu ? ’ 
 Meda nanuma tiko ni kevaka wale ga eda vakila nida gadreva dina na veivuke ni Kalou , eda na dau cikeva vakalevu me sobuti keda na yalo tabu . 
 Cava e Uqeti Keda Meda Masu ena Nuidei ? 
 E vakaibalebaletaka vakacava o Jisu na vosa vakatautauvata me baleta na tama kei luvena ina masu ? 
 Na vosa vakatautauvata i Jisu me baleta na turaga cikecike e vakaraitaka na ka me cakava na tamata vakabauta e masu . 
 Na ikarua ni vosa vakatautauvata e vakaraitaka na ka ena cakava o koya e rogoca na masu , na Kalou o Jiova . 
 E taroga o Jisu : “ O cei li vei kemudou na tama kevaka e kere ika vua na luvena , me na solia vua e dua na gata , se kevaka e kere yaloka , me na solia vua e dua na pi [ batibasaga ] ? ” 
 E qai vakaraitaka o Jisu na ibalebale ni vosa vakatautauvata ena nona kaya : “ O koya gona kevaka dou sa kila , ko i kemudou na tamata ca , mo dou solia na ka vinaka vei ira na luvemudou , sa na qai wacava sara na levu ni nona via solia na Yalo Tabu na Tamamudou vakalomalagi vei ira era kerea vua . ” ​ ​ — Luke 11 : ​ 11 - ​ 13 , VV . 
 E vakaraitaka vakacava na vosa vakatautauvata ni nona rogoci luvena o tama na nona tu vakarau o Jiova me rogoca noda masu ? 
 Ena ivakaraitaki oqo ni nona rogoci luvena o tama , e vakaraitaka kina o Jisu na nona dau rogoci ira na masu vua o Jiova . 
 Ia , raica mada na kedrau duidui na vosa vakatautauvata e rua oqo . 
 Me duidui mai vua na tamata ena imatai ni vosa vakatautauvata a sega ni via veivuke , na Kalou o Jiova e vaka e dua na tama vakayago e cakava na ka e kerea na luvena . 
 Na cava eda nuidei ni na solia vei keda o Jiova nida masuta vua ? 
 Na cava eda vulica kina ? 
 Meda nuidei ni gauna eda kerea kina na yalona tabu na Tamada vakalomalagi , ena rogoci keda o koya . 
 Nida masu vakawasoma vua , ena sega ni bau tukuna o Jiova : “ Kakua ni mai vakaogai au ! 
 Sa sogo tu na katuba . ” 
 Me kena veibasai , e tukuna o Jisu : “ Dou kerekere ka na soli vei kemudou ; dou vakasaqara ka dou na kunea ; dou tukituki ka na dolavi vei kemudou . ” 
 Io , o Jiova ena ‘ rogoci keda ena siga eda masu kina vua . ’ ​ ​ — Same 20 : 9 ; 145 : 18 . 
 ( a ) Na rai cala cava e rawa ni tu vei ira e so era vakatovolei ? 
 ( b ) Na cava meda masu kina ena nuidei vei Jiova nida vakatovolei ? 
 Na vosa vakatautauvata i Jisu me baleta na tama e dauvakarorogo e vakaraitaka ni uasivi sara na vinaka i Jiova ni vakatauvatani kei na itubutubu vakayago . 
 Meda kua gona ni nanuma ni veivakatovolei eda sotava tiko e vakaraitaka na nona sega ni taleitaki keda na Kalou . 
 Na noda meca levu ga o Setani , e vinakata me vaka oqori na noda rai . 
 E sega ni yavutaki vakaivolatabu na rai vaka oqori . 
 E sega ni dau veretaki keda e “ na ka ca ” o Jiova . 
 E sega ni solia vei keda na veivakatovolei e vaka na gata se na veivakararawataki e vaka na batibasaga . 
 E dau solia ga na ‘ veika vinaka vei ira na kerekere vua ’ na Tamada vakalomalagi . 
 Io , na levu ga ni noda kila na vinaka i Jiova kei na nona tu vakarau me vukei keda , na levu tale ga ni noda via masu vua nida nuidei ni na rogoci keda . 
 Nida cakava oqori , eda na cavuta tale ga na vosa e vola na daunisame : “ Sa rogoci au vakaidina na Kalou ; sa vakarorogo ki na domo ni noqu masu . ” ​ — Same 10 : 17 ; 66 : 19 . 
 Vukei Keda Vakacava na Yalo Tabu 
 ( a ) Na cava e yalataka o Jisu me baleta na yalo tabu ? 
 ( b ) Na cava e dua na sala e vukei keda kina na yalo tabu ? 
 Ni bera toka ga ni mate , e vakadeitaka tale o Jisu na ka e tukuna ena nona vosa vakatautauvata . 
 Me baleta na yalo tabu , e tukuna vei iratou na nona yapositolo : “ Au na qai masuti Tamaqu , me na solia vei kemudou e dua tale na Dauveivuke , me tiko vata kei kemudou ka tawa mudu . ” 
 E yalataka e keri o Jisu ni dauveivuke oya , se yalo tabu , ena tiko vata kei ira na nona imuri me yacova sara mai nikua . 
 Na cava e dua na sala bibi eda vakila kina na veitokoni oqori nikua ? 
 E vukei keda na yalo tabu meda vosota na veivakatovolei e caka vei keda . 
 E vukei keda vakacava ? 
 E vakaraitaka na yapositolo o Paula ena nona ivola vei ira na lotu Vakarisito mai Korinica ni a vukei koya na yalona tabu na Kalou ena gauna e vakatovolei kina . 
 Meda dikeva mada na veika e vola . 
 E via tautauvata vakacava na ka eda sotava kei na ka e sotava o Paula ? 
 E vakamacalataka taumada o Paula vei ira na nona itokani ena vakabauta ni vakaleqai koya tiko me vaka e dua na veivakatovolei e “ dua na voto ni kau . ” 
 E qai kuria : “ Ka’u a masu vakatolu vua na Turaga [ o Jiova ] , me kau tani vei au . ” 
 Dina ga ni a kerea o Paula me kauta tani na Kalou na ka e vakararawataki koya tiko oya , ia e sega ni yaco vaka kina . 
 De sa yacovi iko tale ga na ka vata oqori . 
 Me vakataki Paula , o sa rairai cikevi Jiova ena nomu masu ena nuidei me kauta tani na veivakatovolei o sotava tiko . 
 Ia e se tiko ga na leqa , dina ga ni o sa masulaka vakawasoma . 
 E kena ibalebale beka oqo ni sega ni rogoca na nomu masu o Jiova qai sega ni vukei iko na yalona tabu ? 
 Sega ! 
 Vakasamataka na ka e qai tukuna tarava na yapositolo o Paula . 
 E sauma vakacava o Jiova na masu i Paula ? 
 Me isau ni nona masu o Paula , e tukuna vua na Kalou : “ Sa rauti iko na noqu loloma ; ni sa dau yaco me ka taucoko na noqu kaukauwa e na vanua e tu kina na malumalumu . ” 
 E qai kaya o Paula : “ O koya oqo au na dau boletaka kina e na marau noqu malumalumu me tiko ga kina vei au na kaukauwa i Karisito e vaka na valelaca . ” 
 E vakila sara ga kina o Paula ena vuku i Karisito na veitaqomaki ni Kalou me vaka e vakarurugi ena valelaca . 
 E sauma tale ga vaka oqori o Jiova na noda masu nikua . 
 E vakarurugi keda tale ga na nona tamata na nona veitaqomaki . 
 Eda vosota rawa vakacava na veivakatovolei ? 
 Na valelaca e sega ni tarova na kena tau na uca se liwa na cagi , ia e bau itataqomaki toka . 
 E vaka kina na veitaqomaki e solia “ na kaukauwa i Karisito , ” e sega ni tarova na noda vakatovolei se na veika dredre eda sotava . 
 Ia , e taqomaki keda ga vakayalo mai na veika e vuravura e rawa ni vakaleqai keda kei na nona valuti keda na kena iliuliu , o Setani . 
 O koya gona , kevaka o sotava tiko e dua na veivakatovolei e ‘ sega ni lako tani , ’ mo nanuma ni raica tiko o Jiova na veika dredre o sotava tiko , ni sa rogoca tale ga “ na domo ni nomu tagi . ” 
 E vola o Paula : “ Sa yalo dina na Kalou , ka na sega ni laiva me sivia na nomuni kaukauwa na ka ko ni vakatovolei kina ; e na solia ko koya e na gauna ni veivakatovolei na sala mo ni dro bula rawa kina kei na kaukauwa mo ni vosota kina . ” ​ — 1 Korinica 10 : ​ 13 , VV ; Filipai 4 : ​ 6 , 7 . 
 Na cava o na cakava , ena vuku ni cava ? 
 E kilai tani na “ iotioti ni veisiga ” ni vuravura tawavakalou oqo me “ gauna cacamatua , lewalewai dredre . ” 
 Ia vei ira na tamata ni Kalou , e sega ni kena ibalebale me sa sega ni lewai rawa . 
 Baleta ? 
 Ni tokoni ira qai taqomaki ira tiko na yalo tabu e solia ena marau qai solia tale ga vakalevu o Jiova vei ira era cikeva ra qai masuta ena nuidei . 
 Meda masuta tiko mada ga na yalo tabu ena veisiga . ​ — Same 34 : 6 ; 1 Joni 5 : 14 , 15 . 
 O na Sauma Vakacava ? 
 • Na cava meda cakava me sobuti keda kina na yalo tabu ni Kalou ? 
 • Eda nuidei vakacava ni na rogoca o Jiova na noda kerea na yalona tabu ? 
 • E vukei keda vakacava na yalo tabu meda vosota na veivakatovolei ? 
 [ iYaloyalo ena tabana e 21 ] 
 Na cava eda vulica vua na turaga cikecike ena vosa vakatautauvata i Jisu ? 
 [ iYaloyalo ena tabana e 22 ] 
 O dau cikecike ni o masuta na yalo tabu ni Kalou ? 
 [ iYaloyalo ena tabana e 23 ] 
 Na cava eda vulica me baleti Jiova ena vosa vakatautauvata ni tama e dauvakarorogo ? 
 Ena “ Vakadodonutaka ” o Jiova na Ka Kece 
 “ E na sega li ni na vakadodonutaka na Kalou na ka e baleti ira na nona digitaki era dau tagi vua e na siga kei na bogi ? ” ​ — LUKE 18 : 7 , VV . 
 O cei era ivurevure ni yaloqaqa vei iko , ena vuku ni cava ? 
 ENA veiyasa i vuravura , era marautaka na iVakadinadina i Jiova na nodra rawa ni veimaliwai kei ira na tukadra kei na budra vakayalo era sa qaravi Jiova tu mai ena dua na gauna balavu sara . 
 O bau veikilai voleka kei ira e so na wekada lomani oqo ? 
 O na vakasamataka beka e dua na buda e sa kena marama sara , e papitaiso ena dua na gauna balavu sa oti , ia me yacova mai oqo e sega ni dau calata na soqoni ena Kingdom Hall . 
 Se dua beka na tukada ena ivavakoso e sa kena turaga sara , ia e dau tokona na cakacaka vakavunau vakaivavakoso e veimacawa , qai vakayacora voli mai oqo ena vicasagavulu na yabaki sa oti . 
 E levu vei ira na buda kei na tukada yalodina oqo era a rairai namaka me sa yaco oti na Amaketoni . 
 Ia , na kena se tu ga na vuravura ca oqo , e sega sara ga ni vakamalumutaka na nodra nuitaka na vosa ni yalayala i Jiova , se vakaluluqataka nodra sa nakita dei mera “ vosota me yacova nai vakataotioti . ” 
 Na qaqaco ni nodra vakabauta na dau qaravi Jiova yalodina oqo e vu ni yaloqaqa vei keda kece na lewe ni ivavakoso . ​ — Same 147 : 11 . 
 Na cava eda dau rarawataka ? 
 Ia , so na gauna e dau yaco na kena veibasai . 
 E so na iVakadinadina i Jiova era dau gumatua ena cakacaka vakaitalatala ena dua na gauna balavu , e sa yaco me luluqa na nodra vakabauti Jiova , ra sa sega tale ga ni dau tiko ena soqoni Vakarisito . 
 Eda rarawataka na nodra sa biuti Jiova e so na noda itokani e liu , dau qai gu na yaloda meda vukei ira tiko ga na “ sipi sa yali ” oqo mera mai lewena tale na qelenisipi i Jiova . 
 Ia , na nodra yaco e so mera malumalumu vakayalo e vakavure vakasama , baleta ena yasana kadua , e so e qaqaco vinaka tu ga nodra vakabauta . 
 E rawa vakacava vei ira e levu na iVakadinadina i Jiova me dei tu ga nodra vakabauta na vosa ni yalayala i Jiova , ia e so e sega ? 
 Cava e rawa nida cakava yadua me rawa ni dei tu ga kina noda namaka na kena yaco mai “ na siga i Jiova ” ? 
 Meda dikeva mada oqo e dua na vosa vakatautauvata e volai ena Kosipeli i Luke . 
 Mera Qaqarauni na Bula Tiko “ ni sa Lako Mai na Luve ni Tamata ” 
 Ena yaga vakalevu sara vei cei na vosa vakatautauvata e baleti koya na yada kei na turaganilewa , ena vuku ni cava ? 
 E volai ena Luke wase 18 e dua na vosa vakatautauvata me baleta e dua na yada kei na dua na turaganilewa . 
 E via tautauvata na vosa vakatautauvata oqo kei na kena eda dikeva ena ulutaga sa oti me baleti koya na turaga cikecike . 
 Ia , nida raica na veitikina e yavolita na kedrau itukutuku na yada kei na turaganilewa , eda na dikeva ni vosa vakatautauvata oqo e baleti ira sara ga na bula tiko “ ni sa lako mai na Luve ni tamata ” ena kaukaua ni Matanitu ni Kalou , me vaka e sa yaco oti ena 1914 . ​ — Luke 18 : 8 . 
 * 
 Na cava a tukuna rawa tiko yani o Jisu ni bera ni qai cavuta na vosa vakatautauvata e volai ena Luke wase 18 ? 
 Ni bera ni cavuta na kedrau vosa vakatautauvata na yada kei na turaganilewa , a tukuna rawa o Jisu ni na rawarawa ni kilai na nona sa na tiko tawarairai me veiliutaki ena Matanitu ni Kalou . 
 Na kena rawarawa ena vaka ga na tibi ni “ liva ” baleta ni gauna e tibi kina , na kena rarama ena laurai “ mai na dua na yasana ni lomalagi , ka cila yani ki na yasana kadua ni lomalagi . ” 
 Ia , e levu era bula donuya na “ gauna ni ivakataotioti ” era na sega ni kauaitaka na ivakadinadina matata e sa tevuki sara tu ga e matada . 
 Na cava na vuna ? 
 Na vuna vata ga era a sega ni kauaitaka kina na ivakasala i Jiova o ira na bula ena gauna i Noa kei Loti . 
 Ena gauna oya , era wele voli na tamata ena ‘ kana , gunu , veivoli , volivolitaki , teitei , kei na taravale , me yacova sara na gauna era vakarusai kina . ’ 
 Era mate nira sa rui vakaogai ira ena ka ga ni veisiga vaka oya , ra sega ni kauaitaka na loma ni Kalou . 
 Nikua tale ga , sa dua na ka nodra vakaogai ira na tamata ena ka ga ni bula ni veisiga , ra sega ni raica kina na ivakadinadina ni kena sa vakarau vakarusai na ituvaki ni bula tawavakalou ni vuravura ena gauna oqo . ​ — Luke 17 : 30 . 
 ( a ) A vakamua tiko vei cei o Jisu na nona veivakaroti , ena vuku ni cava ? 
 ( b ) Cava e vakavuna me luluqa na nodra vakabauta e so ? 
 Eda raica rawa e ke na nona kauaitaki iratou tiko nona imuri o Jisu baleta ni rawa tale ga ni vakawelei ratou na vuravura i Setani , rawa sara mada ga ni yaco me ratou ‘ lesuva tale ’ na veika eratou sa vakanadakuya mai . 
 E sa yaco oqo vei ira e so na lotu Vakarisito . 
 A vica vata na yabaki nodra vakanamata tu ina gauna ena tinia kina o Jiova na vuravura ca eda bula tu kina oqo . 
 Ia , e tuburi ira na yalolailai ni sega ni yaco na Amaketoni ena gauna era namaka . 
 Tekivu buawa vakamalua nodra vakanamata ina siga ni veilewai i Jiova . 
 Sa vakavudua nodra vakaitavi ena cakacaka vakaitalatala , lakolako sa ra vakaogai ira ena veika ga ni bula e veisiga , mai lailai yani kina na gauna era solia ena veika vakayalo . 
 Yaco na gauna mera sa ‘ lesuva tale ’ na veika era a sa vakanadakuya mai ​ — sa dua dina na ka rarawa ! 
 E Bibi Meda “ Masu Tiko Ga ” 
 6 - 8 . ( a ) Vakamacalataka na vosa vakatautauvata baleti koya na yada kei na turaganilewa . ( b ) E vakamacalataka vakacava o Jisu na ibalebale ni vosa vakatautauvata oqo ? 
 Na cava meda cakava me kua kina ni malumu sobu noda nuitaka na vosa ni yalayala i Jiova ? 
 Taro sara ga oqo e vakamacala kina vakabibi o Jisu ni oti toka ga nona vakasalataki iratou nona tisaipeli me ratou qarauna me ratou kua ni suka tale ina vuravura i Setani . 
 E vola o Luke na nona tukuna o Jisu “ e dua na vosa vakatautauvata , me ra dau masu tiko ga kina ka kakua ni cegu koso . ” 
 E kaya o Jisu : “ E a tiko e na dua na koro e dua na turaganilewa ka sega ni dau rerevaka na Kalou se dokai ira na tamata . 
 E tiko tale ga e na koro ko ya e dua na yada ka dau lako wasoma yani mai vua , ka kaya , ‘ Mo ni vakadinadinataka mada na noqu dodonu vua na noqu meca . ’ 
 E na dua na gauna balavu e a sega ni via cakava kina ko koya e dua na ka , ia e muri sa qai kaya e lomana , ‘ E dina ga ni’u sega ni rerevaka na Kalou se doka na tamata , ia e na nona vakasosataki au ga na yada oqo , au sa na vakadodonutaka kina na ka e baleti koya , de na qai vakaocai au ga e na nona lakolako tiko ga mai . ’ ” 
 Ni cavuta oti o Jisu na vosa vakatautauvata oqo , sa qai tukuna na kena ibalebale : “ Dou rogoca vinaka na ka e kaya na turaganilewa tawa dodonu ko ya . 
 Ia e na sega li ni na vakadodonutaka na Kalou na ka e baleti ira na nona digitaki era dau tagi vua e na siga kei na bogi ? 
 E na berabera li na nona veivuke ? 
 Au sa kaya vei kemudou , e na vakadodonutaka vakatotolo sara na ka e baleti ira . 
 Ia ni sa lako mai na Luve ni Tamata e na kunea li e vuravura na vakabauta ? ” ​ — Luke 18 : ​ 1 - 8 , VV . 
 “ Ni Vakadinadinataka Mada na Noqu Dodonu ” 
 Na cava beka e vakabibitaki tiko ena vosa vakatautauvata me baleti koya na yada kei na turaganilewa ? 
 E matata vakasigalevu na ka e vakabibitaki ena vosa vakatautauvata oqo . 
 Erau cavuta ruarua na yada kei na turaganilewa , e cavuta tale ga o Jisu . 
 E vakamamasu na yada ena nona kaya : “ Mo ni vakadinadinataka mada na noqu dodonu . ” 
 A kaya na turaganilewa : “ Au sa na vakadodonutaka . . . na ka e baleti koya . ” 
 Taroga o Jisu : “ E na sega li ni na vakadodonutaka na Kalou ? ” 
 Sa qai kuria tale o Jisu , ena nona kaya me baleti Jiova : “ E na vakadodonutaka vakatotolo sara . ” 
 Ia , na gauna cava ena qai ‘ vakadodonutaka kina na ka ’ kece o Jiova ? 
 ( a ) Gauna cava a vakadodonutaka kina o Jiova na veika a yaco tiko ena imatai ni senitiuri ? 
 ( b ) Ena gauna cava , kei na sala cava , ena qai vakadodonutaka kina o Jiova na veika kece vei keda na tamata ni Kalou ena gauna oqo ? 
 Na “ gauna ni veisausaumi ” ena imatai ni senitiuri se gauna me vakadodonutaka kina o Jiova na veika ena gauna oya , a yaco ena 70 S.K . , e vakarusai kina o Jerusalemi kei na kena valenisoro . 
 Vei ira na tamata ni Kalou ena gauna oqo , ena qai vakadodonutaki na ka kece ena “ siga i Jiova . ” 
 Sa na qai yavala ena gauna oya o Jiova me ‘ saumi ira vakararawa na vakararawataki ’ ira na nona tamata ni sa na taurivaki Jisu Karisito “ me cudruvi ira era sa sega ni kila na Kalou , a sa sega ni vakabauta nai tukutuku - vinaka ni noda Turaga ko Jisu Karisito . ” ​ — 2 Cesalonaika 1 : ​ 6 - 8 ; Roma 12 : 19 . 
 Sala cava ena “ vakadodonutaka vakatotolo sara ” kina o Jiova na veika e baleti ira na tamata ca ? 
 Ia , na cava na ibalebale ni nona vakadeitaka vei keda o Jisu ni na “ vakadodonutaka vakatotolo sara ” na ka o Jiova ? 
 E kaya na Vosa ni Kalou ni dina e ‘ dau vosota vakadede [ o Jiova ] , ’ ia ena vakadodonutaka vakatotolo sara na ka ni sa yaco na kena gauna . 
 Ni yaco mai na Waluvu ena gauna i Noa , e sega tale ni wawa na nodra vakarusai na tamata ca . 
 A vaka tale ga oqo na ka a yaco ena siga i Loti , era rusa na tamata ca ena gauna e tau kina mai lagi na bukawaqa . 
 E kaya o Jisu : “ Ena vaka talega kina e na siga ena rairai kina na Luve ni tamata . ” 
 Vei ira na tamata ca , ena “ yaco vakidacala vei ira na rusa . ” 
 Io , eda nuidei ni o Jiova ena sega ni vakatara me tiko ena dua tale na siga na vuravura ca i Setani , ke sa yacova na kena gauna me muduki kina . 
 Ena “ Vakadodonutaka ” na Ka Kece 
 12 , 13 . ( a ) Na cava eda vulica ena vosa vakatautauvata i Jisu me baleti koya na yada kei na turaganilewa ? 
 ( b ) Na cava eda kila deivaki kina ni o Jiova ena rogoca noda masu , qai raica me na vakayacori na lewadodonu ? 
 E so tale na ka bibi eda vulica ena vosa vakatautauvata me baleti koya na yada kei na turaganilewa . 
 Ni vakamacalataka na ibalebale ni vosa vakatautauvata oqo o Jisu , a kaya : “ Dou rogoca vinaka na ka e kaya na turaganilewa tawa dodonu ko ya . 
 Ia e na sega li ni na vakadodonutaka na Kalou na ka e baleti ira na nona digitaki ? ” 
 E macala ni o Jisu a sega ni vakatauvatani Jiova tiko kei na turaganilewa , me kaya beka ni o Jiova e yalodredre tale ga me vakataki koya na turaganilewa . 
 Ia , a vakavulici ira tiko nona imuri ena dua na lesoni bibi me baleti Jiova ena nona kauta cake mai na kedrau duidui na Kalou kei na turaganilewa . 
 Cava e so na ka erau duidui kina ? 
 Na turaganilewa ena vosa vakatautauvata i Jisu e tamata “ tawa dodonu , ” ia na Kalou e dau ‘ lewai ira vakadodonu na tamata . ’ 
 Na turaganilewa a sega ni bau kauaitaki koya na yada , ena yasana kadua o Jiova e kauaitaka na tamata yadua . 
 Na turaganilewa a sega sara ga ni via vukei koya na yada , ia o Jiova e tu vakarau ​ — io , e vinakata sara ga ​ — me vukei ira na qaravi koya . 
 Na cava eda vulica e ke ? 
 Ke sa rawa vua na turaganilewa tawayalododonu me rogoca na kerekere ni yada , sa na qai wacava sara o Jiova ni na rogoca na nodra masu na nona tamata , qai raica me tau vei ira na lewadodonu ! ​ ​ — Vosa Vakaibalebale 15 : 29 . 
 Na cava meda kua ni vakabekataka kina na kena yaco mai na siga ni veilewai i Jiova ? 
 O koya gona , era cala sara ga o ira e sa mai luluqa nodra nuitaka na siga ni veilewai i Jiova sa roro tiko mai . 
 Ena vuku ni cava ? 
 Ena nodra sega tale ni qai kauaitaka ni sa voleka na “ siga i Jiova , ” era sa vakaraitaka tiko kina ni sega ni nuitaki na vosa ni yalayala i Jiova . 
 Ia , e sega ni rawa ni dua e vakalewa na yalodina i Jiova . 
 E kilikili kina me tarogi na taro oqo , Vakacava o keda , eda na yalodina tiko ga ? 
 Oya tale ga na tikina e kauta cake mai o Jisu ena icavacava ni nona vosa vakatautauvata me baleti koya na yada kei na turaganilewa . 
 “ Ena Kunea Beka na Vakabauta Vaka Oqo e Vuravura ? ” 
 ( a ) Taro cava a taroga o Jisu , ena vuku ni cava ? 
 ( b ) Taro cava meda dui tarogi keda kina ? 
 A taroga na taro vakavure vakasama oqo o Jisu : “ Ni lako mai na Luve ni tamata , ena kunea beka na vakabauta vaka oqo e vuravura ? ” 
 Na matavosa , “ vakabauta vaka oqo ” e dusia ni sega ni vakamacalataka raraba tiko o Jisu na vakabauta , ia e vakaibalebaletaka tiko e dua na mataqali vakabauta ​ ​ — na mataqali vakabauta a vakaraitaka na yada . 
 A sega ni sauma nona taro o Jisu . 
 E taroga ga ena nona vinakata mera vakasamataka na tisaipeli na nodra dui vakabauta . 
 E sa luluqa tiko beka mai , leqataki kina de ra lesuva tale na veika era sa vakanadakuya ? 
 Se tu vei ira na mataqali vakabauta a vakaraitaka na yada ? 
 E dodonu meda tarogi keda tale ga ena taro oqori nikua , ‘ Na vakabauta vakacava e raica vei au na “ Luve ni tamata ” ? ’ 
 Mataqali vakabauta vakacava e laurai vua na yada ? 
 Ke da vinakata meda vakila tale ga na vakatauci vakadodonu ni lewa i Jiova vei keda , meda muria na nona ivakaraitaki na yada oya . 
 Na mataqali vakabauta vakacava a laurai vua ? 
 A vakaraitaka nona vakabauta ena nona “ lako wasoma yani [ vua na turaganilewa ] ” ena nona kaya , “ Mo ni vakadinadinataka mada na noqu dodonu . ” 
 A cike toka na yada me yacova sara ni sa vakadodonutaka na turaganilewa tawadodonu oya na ka e kerea . 
 O ira tale ga na tamata ni Kalou nikua e rawa nira nuidei ni na vakadodonutaka o Jiova na veika kece ena vukudra ​ ​ — veitalia mada ga ke ra nanuma ni sa rui dede na nodra sotava voli na ka ca . 
 Kena ikuri , era vakaraitaka nodra nuitaka na vosa ni yalayala ni Kalou ena nodra masu wasoma vua ​ ​ — ena nodra ‘ tagici koya ena siga kei na bogi . ’ 
 Ke sa muduka e dua na lotu Vakarisito nona masuti Jiova tiko me vakatauca na lewadodonu , sa na vakaraitaka oya ni sa sega ni qai nuitaki Jiova me na vakabulai ira na nona tamata . 
 Na cava e so na vuna meda kua kina ni oca ena masu , me qaqaco tale ga noda nuitaka na yaco mai ni siga ni veilewai i Jiova ? 
 Eda vulica mai na kena ituvaki na yada ni dodonu meda uasivi sara o keda ena noda dau kerekere vakawasoma vei Jiova . 
 Dikeva e so na ka eda duidui kina mai vei koya na yada . 
 Na yada oya e lai kerekere tiko ga vei koya na turaganilewa , e dina ni sega ni dua e vakauqeti koya me vakayacora vaka kina . 
 Ia , vei keda , na Vosa ni Kalou e vakauqeti keda meda “ ia tikoga na masu . ” 
 E sega ni vakadeitaka na yada se na rogoci nona kerekere se sega , ia o Jiova e sa vakadeitaka tu vei keda ni na vakatauca dina ga na lewadodonu . 
 A kaya o Jiova ena gusu i koya nona parofita : “ Kevaka ena berabera , mo waraka ga ; ena yaco vakaidina ga , ena sega ni berabera sara . ” 
 E sega ni dua na dauveivuke e tu me tokoni koya na yada , me vakarawarawataka na rogoci ni nona kerekere . 
 Ia o keda e tiko na noda dauveivuke kaukaua sara , o Jisu , “ sa tiko talega e na liga i matau ni Kalou , ka sa masulaki keda . ” 
 O koya gona , ke sa rawa vua na yada me vakamasuti koya tiko ga na turaganilewa ena nona nuitaka tiko me na yaco na lewadodonu e dina ni sega ni rawarawa na ka e sotava , sa qai dodonu me qaqaco cake sara noda nuitaka o keda na yaco mai ni siga ni veilewai i Jiova ! 
 E yaga vakacava na masu ena vaqaqacotaki ni noda vakabauta kei na kena tau vei keda na lewadodonu ? 
 Eda vulica mai na ivakatautauvata me baleti koya na yada ni rau veiwekani voleka sara na vakabauta kei na masu . 
 Na noda masu wasoma tale ga e rawa ni sabaya na veika e so e rawa ni vakamalumalumutaka noda vakabauta . 
 Ena yasana kadua , na masu e caka ga vakarairai e sega ni itatarovi ni luluqa ni vakabauta . 
 Ni uqeti na lomada meda masu vua na Kalou ena noda vakila nida sa na vakararavi sara tu ga vakatabakidua vua , na masu vaka oqo e sa na qai vakavolekati keda vua na Kalou , vaqaqacotaka tale ga noda vakabauta . 
 E bibi tale ga na vakabauta me rawa nida vakabulai kina , oya tale beka ga na vuna e uqeti iratou kina nona tisaipeli o Jisu me ratou “ dau masu tiko ga . . . ka kakua ni cegu koso ” ! 
 Io , eda kila ni yaco mai ni “ siga i Jiova ” e sega ni vakatau ena noda masu ​ ​ — ena yaco ga mai se da masulaka se sega . 
 Ia , na kena tau vei keda yadua na lewadodonu kei na noda bula sivia yani na ivalu ni Kalou ena vakatau sara ga ena noda vakabauta , kei na noda moica noda bula meda cakava tiko ga na ka dodonu me salavata kei na noda dau masu . 
 Eda na vakaraitaka vakacava nida vakabauta dei ni na qai “ vakadodonutaka na Kalou na ka ” kece ? 
 Eda kila ni a taroga o Jisu : “ Ni lako mai na Luve ni tamata , ena kunea beka na vakabauta vaka oqo e vuravura ? ” 
 Na cava na isaunitaro vakavure vakasama oqo ? 
 Eda marau ni vica na milioni na dau qaravi Jiova ena yalodina e veiyasa i vuravura nikua era sa vakadinadinataka ena nodra dau masu , vosota , kei na nodra dau wawa tiko ga ni tiko vei ira na vakabauta vaka oqo ! 
 E rawa kina nira vakaio sara ga ena taro i Jisu . 
 E dina ni yaco voli vei keda na veika tawadodonu ena vuravura i Setani eda se tu kina oqo , eda vakabauta dei ni na qai “ vakadodonutaka [ ga ] na Kalou na ka e baleti ira na nona digitaki . ” 
 [ iVakamacala e ra ] 
 Ena matata vei iko na veika e vauca na vosa vakatautauvata oqo ke o wilika na Luke 17 : ​ 22 - ​ 33 . 
 Dikeva se na vukei keda vakacava na ivakavakayagataki ni matavosa , “ na Luve ni tamata ” ena Luke 17 : ​ 22 , 24 , 30 meda sauma rawa kina na taro e tarogi ena Luke 18 : 8 . 
 O se Nanuma ? 
 • Cava e vakavuna me luluqa na nodra vakabauta e so na lotu Vakarisito ? 
 • Na cava e rawa nida vakabauta kina ni na yaco dina ga na siga ni veilewai i Jiova ? 
 • Na cava e so na vuna meda kua kina ni oca ena masu ? 
 • Ena yaga vakacava na noda dau masu me kua ni luluqa kina noda vakabauta ? 
 [ iYaloyalo ena tabana e 26 ] 
 Ka bibi cava eda vulica ena vosa vakatautauvata me baleti koya na yada kei na turaganilewa ? 
 [ iYaloyalo ena tabana e 29 ] 
 Vica na milioni nikua era vakabauta dei ni na qai “ vakadodonutaka na Kalou na ka ” kece 
 “ Ko ni na Reki Vakaidina ” 
 “ Mo ni ia . . . na so levu vei Jiova na nomuni Kalou . . . ko ni na reki vakaidina . ” ​ — VAKARUA 16 : 15 . 
 ( a ) Na cava na rua na ile e vakavurea o Setani ? 
 ( b ) Na cava e parofisaitaka o Jiova ni rau sa veivorati o Atama kei Ivi ? 
 RUA na ile bibi e vakavurea o Setani ni sa rawai Atama kei Ivi me rau vorati koya e buli rau . 
 Kena imatai , e bolea na dina kei na dodonu ni nona veiliutaki o Jiova . 
 Kena ikarua , e vakaibalebaletaka o Setani ni sega ni vinaka na inaki era qarava kina na Kalou na tamata . 
 Qai matata vinaka na ikarua ni ile oqo ena gauna i Jope . 
 Ia , a yavala totolo o Jiova me walia na ituvaki oya . 
 E tukuna rawa o koya na ivalavala ena sauma kina na ile sa votu ni rau se bera mada ga ni biuti Iteni o Atama kei Ivi . 
 E parofisaitaka ni na basika na “ kawa , ” ena vakamavoataki mada e liu na bukubukuniyavana , ia e muri , e sa na qai vakarusai Setani ena nona butuqaqia na uluna . ​ — Vakatekivu 3 : ​ 15 . 
 Na cava e vakatakila mai vakalalai o Jiova me baleta na parofisai e volai ena Vakatekivu 3 : ​ 15 ? 
 E vakadeitaka o Jiova na dina ni parofisai oya ena nona vakatakila tiko mai vakalalai ena veitabagauna . 
 Kena ivakaraitaki , a kaya vei Eparama na Kalou ni na cadra mai na nona iyatukawa na “ kawa ” yalataki . 
 Mai tamadra na yavusa e 12 o Jekope , na makubui Eparama . 
 Ni sa tuvanaki me dua na matanitu na 12 na yavusa ena 1513 B.S.K . , e vakarautaka o Jiova e so na ituvatuva ni lawa e wili kina e vica na solevu vakayabaki . 
 A kaya na yapositolo o Paula ni solevu kece oya “ nai vakatakarakara ni veika vinaka me na muri mai . ” 
 E vakavotui kina na sala ena vakayacora kina nona inaki o Jiova me baleta na Kawa . 
 Dau vakavureki e Isireli na soqo lelevu oya . 
 Eda sa na qai vakabauta deivaki ga na yalayala i Jiova ke da dikeva vakalekaleka . 
 Basika na Kawa 
 O cei na Kawa yalataki , e qaqi vakacava na bukubukuniyavana ? 
 O Jisu na Kawa yalataki , a qai basika ni sa sivi e 4,000 vakacaca na yabaki mai na gauna e cavuta kina o Jiova na imatai ni parofisai . 
 Ni tamata vinaka vakaoti , e yalodina tu ga o Jisu me yacova na mate qai vakadinadinataka ni lasu na veibeitaki i Setani . 
 Yaga sara tale ga nona mate vakaisoro ni sega nona ivalavala ca . 
 Nona mate gona e rawa kina nira sereki mai na ivalavala ca kei na mate na kawa i Atama era yalodina . 
 Na mate i Jisu ena kaunirarawa e vakayacori kina na parofisai me baleta na kena ‘ qaqi na bukubukuniyava ’ i koya na Kawa yalataki . ​ — Iperiu 9 : ​ 11 - ​ 14 . 
 Na isoro cava e vakatayaloyalotaka na isoro i Jisu ? 
 A mate o Jisu ena ika14 Naisani , 33 S.K . 
 * Vei ira na Isireli , na ika14 Naisani e dau siga rekitaki vei ira mera soqova kina na kanavata ni Lakosivia . 
 Ena siga oya ena veiyabaki , era dau vakayagataka vata na vuvale yadua e dua na lami e sega ni ca . 
 Nodra cakava oya , era vakananuma kina na yaga ni dra ni lami ena nodra vakabulai na nodra ulumatua na Isireli ni sa vakamatea nodra ulumatua na Ijipita ena ika14 Naisani , 1513 B.S.K . na agilosi dau veivakarusai . 
 Na lami ni Lakosivia e dusi Jisu , a kaya me baleti koya o Paula : “ Sa vakamatei oti e na vukuda na noda lako - sivia , io na Karisito . ” 
 Na dra i Jisu e vakabula e levu , me vaka ga na dra ni lami ni Lakosivia . ​ — Joni 3 : ​ 16 , 36 . 
 ‘ Kedra iSevu na Mate ’ 
 5 , 6 . ( a ) A vakaturi ni naica o Jisu , e vakatayaloyalotaki vakacava oya ena Lawa ? 
 ( b ) Nona vakaturi mai na mate o Jisu e vakayacori vakacava kina na parofisai ena Vakatekivu 3 : ​ 15 ? 
 A vakaturi o Jisu ena ikatolu ni siga , ia e muri a lai cabora vei Tamana na nona isoro . 
 Na nona vakaturi mai na mate a vakatayaloyalotaki ena dua tale na solevu . 
 Oti ga na ika14 Naisani , sa tekivu sara ena ika15 ni siga na soqo e vakatokai na Solevu ni Madrai Sega ni Vakaleveni . 
 Ena siga e tarava , na ika16 Naisani , era kauta yani na Isireli na isevu ni nodra parile e tamusuki . 
 Era solia oqori vua na bete me yalovaka ena mata i Jiova . 
 Sa bau veiganiti dina baleta ena siga sara ga oya , ena yabaki 33 S.K . , e vakaseva kina o Jiova na inaki i Setani me vagaluya vakadua nona “ i vakadinadina dina ka yalodina ” ! 
 Ena ika16 Naisani , 33 S.K . , e vakaturi Jisu o Jiova ina bula vakayalo tawamate rawa . ​ — Vakatakila 3 : ​ 14 , VV ; 1 Pita 3 : ​ 18 . 
 Sa mai “ kena i sevu kina vei ira na sa mate ” o Jisu . 
 A sega ni qai mate tale o koya me vakataki ira na vakaturi e liu . 
 Ni vakaturi ga , sa lako sara i lomalagi me lai wawa ena liga i matau i Jiova , me waraka nona vakatikori me Tui ena Matanitu vakalomalagi i Tamana . 
 Ni sa vakatikori vakatui , sa qai tu oqo o Jisu ena itutu me na butuqaqia kina vakadua na ulu ni meca levu o Setani , me vakarusa tale ga nona kawa . ​ — Vakatakila 11 : ​ 15 , 18 ; 20 : ​ 1 - 3 , 10 . 
 So Tale Era Mai Wili Vata kei na Kawa i Eparama 
 Na cava na Solevu ni Veiwiki ? 
 Na Kawa a yalataki mai Iteni o Jisu , ena vakayagataki koya o Jiova “ me vaqeavutaka na cakacaka ni tevoro . ” 
 Ia na vosa i Jiova vei Eparama e dusia ni “ kawa ” i Eparama ena sivia na dua . 
 Era na “ vaka na kalokalo ni lomalagi , kei na nuku mai matasawa . ” 
 Nodra basika e so tale era tiki ni “ kawa ” oya e vakatayaloyalotaki ena dua tale na soqo rekitaki . 
 Oti e 50 na siga mai na ika16 Naisani , era dau soqova na Isireli na Solevu ni Veiwiki . 
 E kaya na kena Lawa : “ Me yacova na mataka ni sa oti na siga ni vakacecegu e vitu , dou wilika e limasagavulu na bogi ; dou na qai cabora nai madrali laukana e na sila vou vei Jiova . 
 Mo dou kauta mai na nomudou veivale e rua nai buli madrai sa caka e na omeri e rua , me yalovaki : me madrai droka vinaka ; me vavi kei na leveni ; me kenai sevu vei Jiova . ” 
 * ​ — Vunau ni Soro 23 : ​ 16 , 17 , 20 . 
 Na cava na ka vakairogorogo e yaco ena Penitiko 33 S.K . ? 
 Ni se bula e vuravura o Jisu , dau kilai tu na Solevu ni Veiwiki me Penitiko ( e vosa vaKirisi , kena ibalebale na “ ikalimasagavulu ” ) . 
 A sovaraka na yalo tabu ena Penitiko 33 S.K . na Bete Levu cake o Jisu Karisito , vei ira e dua na ilawalawa tisaipeli era le 120 era soqo voli e Jerusalemi . 
 Era lumuti kina o ira na tisaipeli oqori mera luve ni Kalou , mera taci Jisu Karisito tale ga . 
 Era sa mai vakabau mera dua na matanitu vou , mera “ Isireli ni Kalou . ” 
 Na matanitu lailai e tauyavu oya ena lai yacova sara na 144,000 na lewena . ​ — Vakatakila 7 : ​ 1 - 4 . 
 9 , 10 . 
 Na cava e caka ena Penitiko e vakatayaloyalotaka na ivavakoso lotu Vakarisito lumuti ? 
 Na rua na madrai e dau yalovaki ena mata i Jiova ena Penitiko kece , e vakatayaloyalotaka na ivavakoso lotu Vakarisito lumuti . 
 Ni vakaleveni na madrai , e dusia oya ni na se tiko ga nodra ivalavala ca na lotu Vakarisito lumuti . 
 Ia e se rawa ga vei ira mera torovi Jiova ena yavu ni isoro i Jisu . 
 Na cava me rua kina na madrai ? 
 De vakaibalebaletaka ni na yaco na gauna era na kumuni na lumuti era luve ni Kalou mai na rua na iwasewase ​ — taumada o ira na Jiu vakayago , oti o ira na kai Matanitu Tani . ​ — Kalatia 3 : ​ 26 - ​ 29 ; Efeso 2 : ​ 13 - ​ 18 . 
 Na rua na ibuli madrai e cabori ena Penitiko e buli mai na isevu ni witi e tamusuki . 
 Oqori na vuna era vakatokai kina na lotu Vakarisito era vakatuburi ena yalo tabu mera “ vaka nai sevu ni veika sa bulia ko koya . ” 
 Era isevu ni tamata e vosoti nodra ivalavala ca ena dra talei i Jisu , rawa kina ni soli vei ira na bula tawamate rawa i lomalagi mera lai veiliutaki kina kei Jisu ena nona Matanitu . 
 Ena nodra itutu oya , sa voleka sara ga oqo mera na ‘ lewai na veimatanitu ena ititoko kaukamea ’ ra qai vakadeitaka ni na ‘ butuqaqi o Setani e ruku ni yavadra . ’ 
 E kaya na yapositolo o Joni : “ O ira oqo era sa muria na Lami e na veiyasana sa lako kina ko koya . 
 O ira oqo era sa vakabulai maivei ira na tamata , me rai sevu vua na Kalou kei na Lami . ” ​ — Vakatakila 14 : 4 . 
 Na Siga e Vakabibitaki Kina na Veivakabulai 
 11 , 12 . ( a ) Na cava e yaco ena Siga ni Veibuluti ? 
 ( b ) E yaga vakacava vei ira na Isireli na cabori vakaisoro ni bulumakau kei na me ? 
 Ena ikatini ni siga ni vula o Ethanim ( kilai e muri me o Tishri ) , * era soqova kina na Isireli na solevu e vakavotuya na sala ena qai yaga kina ina kawatamata na isoro i Jisu . 
 Era soqo mai na lewe ni matanitu kece ena siga oya , na Siga ni Veibuluti me cabori kina ena vukudra na isoro me ibulu ni nodra ivalavala ca . ​ — Vunau ni Soro 16 : ​ 29 , 30 . 
 E vakamatea e dua na bulumakau gone na bete levu ena Siga ni Veibuluti , sa qai kauta yani na kena dra ina Loqi Tabu Sara me kureitaka vakavitu ena mata ni iubi ni kato ni veiyalayalati . 
 Nona cakava oqo e vaka ga ni sa cabora tiko vei Jiova na dra . 
 A cabo na isoro oya me baleta na ivalavala ca i koya na bete levu kei “ na nona lewe - ni - vale , ” na bete lalai , kei ira na Livai . 
 Oti sa qai kauta e rua na me na bete levu , dua e vakamatea me isoro ni nodra ivalavala ca “ na tamata . ” 
 E so tale na kena dra e lai kureitaki ena mata ni iubi ni kato ni veiyalayalati ena Loqi Tabu Sara . 
 Ia na ikarua ni me , e tabaka na uluna na bete levu , qai vakatusa kina na nodra ivalavala ca na luve i Isireli . 
 Oti , sa qai kauta yani na me oqori qai sereka me lako yani ina vanualiwa , me kauta tani nodra ivalavala ca na matanitu ena sala e vakaivakatakarakara . ​ — Vunau ni Soro 16 : ​ 3 - ​ 16 , 21 , 22 . 
 Na veika e vakayacori ena Siga ni Veibuluti e vakatayaloyalotaka vakacava na ka ena qai cakava o Jisu ? 
 Na veika e caka oya e vakatayaloyalotaka na ivalavala ena taurivaka kina nona dra na bete levu cake o Jisu me vosoti kina na ivalavala ca . 
 E yaga taumada nona dra ina “ vale vakayalo ” era lewena na 144,000 na lotu Vakarisito lumuti , rawa kina nira vakatokai mera yalododonu ra qai okati mera savasava ena mata i Jiova . 
 Oqo e vakatayaloyalotaka na isoro bulumakau . 
 Dolavi kina vei ira na sala mera lai taura nodra icovi mai lomalagi . 
 Kena ikarua , na dra i Jisu e yaga tale ga ena vukudra na milioni vakamilioni tale era vakabauti Karisito , me vaka e raici ena me e cabori . 
 O ira na milioni vakamilioni oqori era na marautaka na bula tawamudu ena vuravura , na isolisoli talei e kau tani vei rau o Atama kei Ivi . 
 Ena vuku ni nona dra , e kauta tani o Jisu na ivalavala ca ni kawatamata , me vaka ga ni a kauta tani na me ina vanualiwa na nodra ivalavala ca na Isireli . ​ — Aisea 53 : ​ 4 , 5 . 
 Reki ena Mata i Jiova 
 14 , 15 . 
 Na cava e yaco ena Solevu ni Valetabanikau , na cava era na sega ni guilecava rawa na Isireli ? 
 Oti na Siga ni Veibuluti , era soqova na Solevu ni Valetabanikau na Isireli , oqo na soqo rekitaki duadua vei ira . 
 Dau caka tiko na soqo oya mai na ika15 ina ika21 ni siga ni vula o Ethanim , ra qai vakacavara ena dua na soqo bibi ena ika22 ni siga . 
 Sa mai tini e keri na kumuni mai ni ka e tamusuki , qai gauna me ia kina na vakavinavinaka vua na Kalou ni sa rui vinaka . 
 Oya na vuna e kaya kina o Jiova vei ira na Isireli : “ Ni na vakalougatataki kemuni ko Jiova na nomuni Kalou e na nomuni vuata kecega , kei na cakacaka kecega ni ligamuni ; o koya ko ni na reki vakaidina kina . ” 
 Sa na bau gauna marautaki dina oya ! 
 Ena soqo oya , era vakaitikotiko siga vitu na Isireli ena vale e tara ena tabanikau . 
 Era cakava oqo mera kua kina ni guilecava nira a bula voli ena valetabanikau ena loma ni vanualiwa . 
 Gauna vinaka tale ga vei ira oya mera vakananuma kina na veikaroni vakatama i Jiova . 
 Nira vakaitikotiko kece ga ena valetabanikau ena gauna ni soqo , era kila kina na Isireli nira tautauvata kece ga , se ra mani dravudravua se vutuniyau . ​ — Niemaia 8 : ​ 14 - ​ 16 . 
 Na Solevu ni Valetabanikau e vakatayaloyalotaka na cava ? 
 Na Solevu ni Valetabanikau e soqo ni tatamusuki , e gauna rekitaki ni kumukumuni , qai vakatayaloyalotaka na nodra na kumuni o ira na vakabauti Jisu Karisito . 
 A tekivu ena Penitiko 33 S.K . na kumukumuni oqo , nira sa lumuti na le 120 na tisaipeli i Jisu mera lewe ni “ matabete yalosavasava . ” 
 Nodra tiko siga vica na Isireli ena valetabanikau , e dusia ni o ira na lumuti era tiko “ vulagi ” ga ena vuravura tawavakalou oqo . 
 E nodra inuinui na bula i lomalagi . 
 Ena vakacavari nodra soqoni na lotu Vakarisito lumuti ena “ iotioti ni veisiga ” oqo , nira sa vakumuni na vo ni 144,000 . ​ — 2 Timoci 3 : ​ 1 , NW . 
 17 , 18 . ( a ) Eda kila vakacava ni so tale e yaga vei ira na isoro i Karisito , sega ni o ira ga na lumuti ? 
 ( b ) Sa yaga tiko vei cei nikua na Solevu ni Valetabanikau vakaivakatakarakara , ia ni naica ena yacova kina na kena icavacava na solevu rekitaki oqo ? 
 E dau cabori e 70 na bulumakau ena soqo makawa oqo . 
 ( Tiko Voli mai na Lekutu 29 : ​ 12 - ​ 34 ) Na naba 70 na isoqoni ni 7 e vakalevutaki vaka10 , ia ena iVolatabu , o rau na naba oqo e rau dusia na taucoko vakalomalagi kei na taucoko vakavuravura . 
 Koya gona , na isoro i Jisu ena yaga vei ira na tamata yalodina kece era basika mai na 70 na vuvale era cadra mai vei Noa . 
 Salavata kei na tikina oqori , sa tosoi yani na kumukumuni me vauci ira tale ga na lewenivanua mai na veimatanitu kece kei vuravura era vakabauti Jisu , qai nodra inuinui mera bula ena parataisi e vuravura . 
 A raivotutaka o Joni na kumukumuni e caka ena gauna oqo . 
 E rogoca taumada nodra dregati na le vica sa vo me vakaoti kina na iwiliwili ni 144,000 . 
 Oti sa qai raica “ nai soqosoqo levu sara , e sega e dua na tamata e wilika rawa , ” nira duri tu ena mata i Jiova kei Jisu , “ ka taura nai viu e na ligadra . ” 
 O ira oqo era “ lako mai na veivakararawataki levu ” ra qai bula yani ina vuravura vou . 
 O ira tale ga era tiko vakavulagi ena vuravura makawa oqo , ra qai rai vakanamata ina gauna me ‘ vakani ira kina na Lami , qai tuberi ira ina ivurevure ni wai bula . ’ 
 Ena gauna oya , “ ena tavoya kecega na Kalou na wai ni mata mai na matadra . ” 
 Sa na qai yacova na kena icavacava na Solevu ni Valetabanikau vakaivakatakarakara ni sa tini na duanaudolu na yabaki e veiliutaki kina o Karisito . 
 Ena gauna oya , era na vakaicovitaki ena bula tawamudu na isoqosoqo levu kei ira tale ga na vakaturi mai era tamata yalodina . ​ — Vakatakila 20 : 5 . 
 E yaga vakacava vei keda noda dikeva nodra solevu na Isireli ? 
 O keda tale ga eda na “ reki vakaidina ” nida vakasamataka na ibalebale ni nodra solevu makawa na Jiu . 
 Vakavuqoroqoro noda raica oqo ni a vakatakila mai o Jiova na sala ena vakayacori kina na nona parofisai a se cavuti mai Iteni , oti da qai raica na kena vakayacori tiko vakalalai me yacova mai edaidai . 
 Eda sa mai kila nikua ni sa basika na Kawa , ni sa butuqaqi tale ga na bukubukuniyavana . 
 Ena gauna oqo sa dabe vakatui tiko mai lomalagi . 
 Eda sa raica tale ga ni dua na iwase levu ni 144,000 era sa yalodina me yacova na mate . 
 Na cava e se vo me caka ? 
 Gauna cava ena qai vakacavari kina na parofisai ? 
 Ena qai veivosakitaki oqori ena ulutaga e tarava . 
 [ iVakamacala e ra ] 
 Na vula o Naisani e vula o Maji / Epereli ena noda ivolanivula . 
 Ena icakacaka ni isoro oqo , ena taura e rua na ibuli madrai vakaleveni na bete , dulaka i cake qai yalovaka e macawa . 
 Nona cakava oqori e dusia ni sa cabora tiko vei Jiova na isoro oya . ​ — Yalovinaka , raica na Insight on the Scriptures , Volume 2 , tabana e 528 , tabaka na iVakadinadina i Jiova . 
 Na vula o Ethanim , se o Tishri , e vula o Sepiteba / Okotova ena noda ivolanivula . 
 Vakamacalataka Mada 
 • Na Lami a dau vakayagataki ena kana ni Lakosivia e vakatayaloyalotaka na cava ? 
 • Na Solevu ni Penitiko e vakatayaloyalotaka na nodra kumuni na cava ? 
 • Na cava e vakayacori ena Siga ni Veibuluti e dusia na ivalavala ena taurivaki kina na isoro i Jisu ? 
 • E vakatayaloyalotaki vakacava ena Solevu ni Valetabanikau na nodra kumuni na lotu Vakarisito ? 
 [ Chart ena tabana e 22 , 23 ] 
 ( Raica tale na ivola ) 
 Na Ka e Yaco : Na Ka e Vakatayaloyalotaka : 
 Lakosivia 14 Naisani Vakamatei na lami ni Lakosivia 
 slain 
 Solevu ni Madrai Sega ni Vakaleveni ( Nisan 15 - 21 ) 
 15 Naisani Siga ni Vakacecegu 
 16 Naisani Cabori na parile 
 Vakaturi o Jisu 
 ↑ 
 50 na siga 
 ↓ 
 Solevu ni Veiwiki ( Penitiko ) Na ika6 ni siga ni vula o Sivan Cabori na rua na ibuli madrai 
 O Jisu e vakaraitaki ira na tacina lumuti vei Jiova 
 Siga ni Veibuluti 
 Na ika10 ni siga ni vula o Tishri 
 Cabori e dua na bulumakau kei na rua na me 
 Cabora nona dra o Jisu ena vukuda kece na kawatamata 
 Solevu ni Valetabanikau ( Kumukumuni , Valenivaitavaki ) Na ika15 - 21 ni siga ni vula o Tishri 
 Era marau tiko na Isireli , era rekitaka nodra tatamusuki , cabori e 70 na bulumakau 
 Kumuni o ira na lumuti kei “ nai soqosoqo levu ” 
 [ iYaloyalo ena tabana e 21 ] 
 Na dra i Jisu e vakabula e levu me vaka ga na dra ni lami ni Lakosivia 
 [ iYaloyalo ena tabana e 22 ] 
 Na isevu parile e cabori ena ika16 Naisani e vakatayaloyalotaka na vakaturi i Jisu 
 [ iYaloyalo ena tabana e 23 ] 
 Na rua na ibuli madrai e cabori ena Penitiko e vakatayaloyalotaka na ivavakoso lotu Vakarisito era lumuti 
 [ iYaloyalo ena tabana e 24 ] 
 Na Solevu ni Valetabanikau e vakatayaloyalotaka nodra kumuni mai na veimatanitu na lumuti kei “ nai soqosoqo levu ” 
 “ Na iMatai ni Veivakaturi ” ​ — Sa Yaco Tiko ! 
 “ Ena qai tu cake taumada ko ira na mate era sa tu vata kei Karisito . ” ​ — 1 CESALONAIKA 4 : 16 . 
 1 , 2 . ( a ) Na cava e nodra inuinui na sa mate ? 
 ( b ) Ena yavu cava o vakabauta kina na veivakaturi ? 
 ( Raica na ivakamacala e ra . ) 
 “ NIRA sa kila ko ira sa bula ni ra na mate . ” 
 Oqo na vosa dina me tekivu sara mai na valavala ca i Atama . 
 Sa dau kilai tu ga mai nida na mate kece , oya na vuna era taroga kina e levu : ‘ Oti na mate , sa qai cava ? 
 Io , na cava na kedra ituvaki na mate ? ’ 
 E sauma na iVolatabu : “ Ko ira na mate era sa sega ni kila e dua na ka . ” ​ — Dauvunau 9 : 5 . 
 E tiko beka nodra inuinui na mate ? 
 Io . 
 Sa dodonu ga me vaka kina kevaka me vakayacori na inaki taumada ni Kalou me baleta na kawatamata . 
 Ra dau vakabauta tu na tamata yalodina ni Kalou ena veitabagauna kece na yalayala i Jiova ni na dua na Kawa ena vakarusai Setani qai vakaotia na ca a vakavurea . 
 Levu vei ira oqori era sa mate . 
 Bibi gona mera vakaturi mera vakadinata kina na ka sa yalataka oya o Jiova kei na so tale na ka a cavuta . 
 Ia , ena bula rawa beka e dua sa mate ? 
 Io e rawa . 
 E kaya o Paula “ ni na tu cake tale ko ira na mate , ko ira na yalododonu kei ira na sega ni yalododonu . ” 
 Dua na gauna a vakaturi Utiko , e dua na cauravou a lutu mai na ikatolu ni tabavale , “ ia ni sa laveti cake sa mate tu . ” 
 Oqo na iotioti ni veivakaturi mai na ciwa e cavuti ena iVolatabu . ​ — Cakacaka 20 : ​ 7 - ​ 12 . 
 * 
 E vakacegui iko vakacava na vosa i Jisu ena Joni 5 : ​ 28 , 29 ? 
 Ena vuku ni cava ? 
 Na ciwa na veivakaturi oya e yavu ni noda vakabauta na vosa i Paula . 
 Eda vakabauta deivaki tale ga kina na vosa i Jisu ni a kaya : “ Sa lako mai na gauna era na rogoca kina na domona ko ira kecega e nai bulubulu , a ra na lako maikina . ” 
 Sa bau vosa vakavureki dina ! 
 Ena vakacegui ira tale ga na vica vata na milioni sa takali na wekadra lomani ! 
 4 , 5 . 
 Na veivakaturi cava soti e cavuti ena iVolatabu ena veivosakitaki ena ulutaga oqo ? 
 Levu ga era vakaturi era na bula e vuravura ni sa vakataudeitaka kina na bula vakacegu na Matanitu ni Kalou . 
 Ia ni se bera ni yaco oya , mera na vakaturi taumada e so . 
 Kena imatai , ena gadrevi me vakaturi o Jisu Karisito me lai cabora nona isoro ena vukuda vua na Kalou . 
 A mate qai vakaturi ena 33 S.K . 
 Oti oya , o ira “ na Isireli ni Kalou ” e dodonu mera lako i lomalagi mera lai duavata kina kei Jisu Karisito , ra qai “ tiko vata kaya na Turaga ka sega ni mudu . ” 
 Oqo e vakatokai “ na i matai ni tu cake tale [ “ na imatai ni veivakaturi , ” NW ] mai na mate . ” 
 Ni sa vakacavari na veivakaturi oqori , sa na qai kena gauna mera vakaturi na milioni vakamilioni e nodra inuinui na bula tawamudu ena Parataisi e vuravura . 
 O koya gona , e dodonu meda kauai vakabibi ena veika e baleta “ na imatai ni veivakaturi , ” se da nuitaka na bula i lomalagi se na bula e vuravura . 
 Na veivakaturi vakacava na imatai ni veivakaturi ? 
 E yaco ni naica ? 
 “ Mataqali Yago Vakacava Era na Taurivaka ? ” 
 6 , 7 . ( a ) Na cava me yaco mada ni se bera nira lako i lomalagi na lotu Vakarisito lumuti ? 
 ( b ) Era na vakaturi ena yago vakacava ? 
 Taroga o Paula na taro oqo ena imatai ni nona ivola vei ira mai Korinica me baleta na imatai ni veivakaturi : “ Era na vakaturi cake tale beka vakacava ko ira na mate ? 
 Na mataqali yago vakacava era na taurivaka ? ” 
 Sa qai sauma : “ Na sore ni kau ko kaburaka e na sega ni bula kevaka e sega mada ni mate . . . sa solia na Kalou na yagona , me vaka na nona lewa . . . 
 Sa tu na lagilagi ni yago vakalomalagi , ka sa tu tale ga na lagilagi ni yago vakavuravura . ” ​ — 1 Korinica 15 : ​ 35 - ​ 40 , VV . 
 E macala mai na vosa i Paula nira na mate mada na lotu Vakarisito era lumuti ena yalo tabu , oti ra qai taura nodra icovi mai lomalagi . 
 Na yagodra e suka tale ina qele nira sa mate . 
 Ena gauna sa lokuca na Kalou , era na vakaturi ena yago e ganita na bula i lomalagi . 
 Solia tale ga vei ira na Kalou na bula e tawamate rawa . 
 Oqori e sega ni ka era taukena mai na gauna era sucu kina . 
 E kaya o Paula ni na “ vakaisulu na yago mate oqo me kakua tale ni mate rawa . ” 
 Na isolisoli ni Kalou , na bula tawamate rawa , era na “ vakaisulu ” kina o ira kece era vakaivotavota ena imatai ni veivakaturi . ​ — 1 Korinica 15 : ​ 50 , 53 , VV ; Vakatekivu 2 : 7 ; 2 Korinica 5 : ​ 1 , 2 , 8 . 
 Eda kila vakacava ni o Jiova e sega ni digitaki ira na 144,000 mai na duidui matalotu ? 
 O ira ga na 144,000 era vakaivotavota ena imatai ni veivakaturi . 
 Tekivu digitaki ira o Jiova mai na Penitiko 33 S.K . lako mai , ni oti toka ga nona vakaturi Jisu mai na mate . 
 E volai kece ena ‘ yadredra na yaca i Jisu kei na yaca i Tamana . ’ 
 Era sega gona ni digitaki mai na duidui matalotu . 
 Era lotu Vakarisito kece , ra qai sakitaka na yaca i Tamadra o Jiova . 
 Nira sa vakaturi , era na qai taura nodra ilesilesi i lomalagi . 
 Sa dua na ka rekitaki dina vei ira nodra vakanamata mera veiqaravi sara ga ena mata ni Kalou . 
 Yaco ni Naica ? 
 Eda kila vakacava mai na Vakatakila 12 : 7 kei na 17 : 14 na gauna e rairai tekivu kina na imatai ni veivakaturi ? 
 Tekivu ni naica na imatai ni veivakaturi ? 
 Sa tu na ivakadinadina matata ni yaco sara tiko ga edaidai . 
 Veidutaitaka mada na rua na wase oqo ni Vakatakila . 
 Kena imatai raica na Vakatakila wase 12 . 
 E tukuni e keri ni se qai vakatikori ga vakatui o Jisu Karisito , oti sa qai liutaki ira nona agilosi mera valuti Setani kei na nona timoni . 
 Sa dau cavuti ena ivoladraudrau oqo ni tekivu na ivalu oya ena 1914 . 
 * E dua na ka eda raica ena wase 12 ni Vakatakila ni sega vakadua nira cavuti kei Jisu na lotu Vakarisito lumuti nira vala vata tiko kei koya mai lomalagi . 
 Ia raica mada na wase 17 ni Vakatakila . 
 Eda wilika kina ni na vaqeavutaka na veimatanitu na Lami ni sa rusa oti o “ Papiloni na Ka Levu . ” 
 E kaya tale ga nira ‘ tiko vata kaya na Lami , o ira era sa kacivi , era digitaki , era lomadina . ’ 
 Kena ibalebale ga oqo nira sa na vakaturi o ira ‘ sa kacivi , era digitaki , era lomadina ’ me rawa kina nira veitokoni kei Jisu ena kena vakarusai vakadua na vuravura i Setani . 
 Koya gona , e kena irairai nira vakaturi ena maliwa ni 1914 kei na Amaketoni o ira na lumuti era mate ni bera na Amaketoni . 
 10 , 11 . ( a ) O cei o ira na 24 na qase , na cava e vakatakila vei Joni e dua vei ira ? 
 ( b ) Na cava e rairai dusia oqo ? 
 Vakaevei , e rawa nida kila sara ga na tikinigauna e tekivu kina na imatai ni veivakaturi ? 
 Dua na ivakatakilakila e kune ena Vakatakila 7 : ​ 9 - ​ 15 , e sereka e keri o Joni nona raivotu me baleta na ‘ isoqosoqo levu e sega ni dua e wilika rawa . ’ 
 Mai kila o Joni na veika e baleta na isoqosoqo levu baleta ni tukuna vua e dua vei ira na 24 na qase , ia o ira na 24 na qase oya era vakatayaloyalotaki ira na 144,000 era na veitomani kei Karisito ena nona iukuuku lagilagi vakalomalagi . 
 * O Joni mada ga e nona inuinui na bula i lomalagi ; ia ena gauna a vosa kina vua na qase oya , a se bula voli ga vakatamata e vuravura . 
 O koya gona , ena raivotu oqo , kena irairai ni o Joni e vakatayaloyalotaki ira na lumuti e vuravura era se bera ni taura nodra icovi ni bula vakalomalagi . 
 Na nona vakatakila vei Joni e dua vei ira na 24 na qase na veika e baleta na isoqosoqo levu , e dusia na cava ? 
 E rairai dusia nira dau vakaitavi ena kena vakasavui mai na itukutuku dina vakalou o ira na 24 na qase , se o ira na lumuti era sa vakaturi era wili tiko ena ilawalawa oqori . 
 Na cava e bibi kina oya ? 
 Na vuna ni a vakatakilai vei ira na italai lumuti ni Kalou ena 1935 na kedra itukutuku dina na isoqosoqo levu . 
 Ke a vakayagataki gona e dua vei ira na 24 na qase me vakasavuya na itukutuku bibi oya , sa na kena ibalebale ga , me qai yacova yani na 1935 , sa na vakaturi oti o koya i lomalagi . 
 E dusia oqori ni yaco na imatai ni veivakaturi ena lomaloma ni 1914 kei na 1935 . 
 Ia e rawa beka ni dua na tikinigauna e matata sara ? 
 Vakamacalataka na vuna e rawa ni okati kina na vulaitubutubu ni 1918 me gauna e rairai tekivu kina na imatai ni veivakaturi . 
 Ena rairai veiganiti meda dikeva mada e dua na itukutuku ena iVolatabu erau via lakolako vata . 
 A lumuti o Jisu Karisito ena vulaibotabota ni 29 S.K . me na qai Tui ni Matanitu ni Kalou . 
 Tolu veimama na yabaki e muri , ena vulaitubutubu ni 33 S.K . , sa vakaturi mai na mate me dua na ibulibuli vakayalo kaukaua . 
 Me vaka ni vakatikori vakatui o Jisu ena vulaibotabota ni 1914 , rawa beka nida kaya nira sa qai tekivu vakaturi nona imuri lumuti yalodina ni oti e tolu veimama na yabaki , oya ena vulaitubutubu ni 1918 ? 
 Tikina vinaka me vakasamataki oqo . 
 Ena sega beka ni volai sara ga ena iVolatabu , ia e sega tale ga ni veicalati kei na vo ni tikinivolatabu era dusia ni tekivu na imatai ni veivakaturi ni tekivu oti ga na tiko tawarairai i Karisito . 
 Eda kila vakacava mai na 1 Cesalonaika 4 : ​ 15 - ​ 17 ni rairai yaco na imatai ni veivakaturi ni se qai tekivu tiko tawarairai ga na Karisito ? 
 Kena ivakaraitaki e vola o Paula : “ Ni da na sega ni liu vei ira era sa moce tu koi keda eda sa bula tiko me yacova na nona lako tale mai [ “ nona tiko , ” NW ] na Turaga [ sega ni yacova na itinitini ni nona tiko tawarairai ] . 
 Ni na lako sobu mai lomalagi ko koya na Turaga e na kaila , kei na domo ni agilose turaga , kei na davui ni Kalou : ena qai tu cake taumada ko ira na mate era sa tu vata kei Karisito : emuri koi keda , eda sa bula tikoga , eda na kau cake vata kei ira e na o , me da veitata kei na Turaga e na macawa : ia ena vakakina eda na qai tiko vata kaya na Turaga ka sega ni mudu . ” 
 Koya gona , o ira na lotu Vakarisito era mate ni se bera na tiko tawarairai i Karisito era a vakaturi taumada i lomalagi , qai muri o ira na bula donuya nona tiko tawarairai . 
 Kena ibalebale , a yaco na imatai ni veivakaturi ni se qai tekivu ga nona tiko tawarairai na Karisito , oti sa qai yaco yarayara voli “ donuya nona tiko . ” 
 E sega ni yaco vata kece ga ena dua na gauna na imatai ni veivakaturi , e yaco tiko ena loma ni dua na itabagauna . 
 “ Soli Vei Ira Yadua Nai Sulu Vulavula ” 
 ( a ) Ni naica era vakayacori kina na raivotu era volai ena Vakatakila wase 6 ? 
 ( b ) Na ka e volai ena Vakatakila 6 : ​ 9 e vakatayaloyalotaka na cava ? 
 Dikeva oqo e dua tale na ivakadinadina e kune ena Vakatakila wase 6 . 
 E tukuni e kea nona vodo vakatui o Jisu qai ravuravu ena qaqa . 
 Sega ni tukuni rawa na levu ni veivaluvaluti e yaco tu e vuravura . 
 Tatara vakalevu na dausiga . 
 Vakaleqa na kawatamata na mate ca . 
 Na ka kece sa parofisaitaki mai oqo e sota donu kei na veika e yaco tu e vuravura me tekivu sara mai na 1914 . 
 Ia e yaco e dua tale na ka . 
 E vagolei noda rai ina dua na icabocabonisoro . 
 Ena rukuna , e tiko kina “ na yalodra era a vakamatei e na vuku ni vosa ni Kalou , kei na vuku ni nodrai tukutuku . ” 
 “ Ni sa kena bula ni yago na dra , ” na yalo gona e tukuni ni tiko ena ruku ni icabocabonisoro e vakatayaloyalotaka na kedra dra na italai yalodina i Jisu era vakamatei baleta ga nira vunau ena gumatua kei na yalodoudou . ​ — Vunau ni Soro 17 : 11 . 
 15 , 16 . 
 Vakamacalataka se cava e dusia kina na imatai ni veivakaturi na veivosa e kune ena Vakatakila 6 : ​ 10 , 11 . 
 Na kedra dra na lotu Vakarisito yalodina era vakamatei oya era tagica tiko , me vaka ga na dra i Epeli , me tau ena vukudra na lewadodonu . 
 “ Era sa kaci ena domo levu , ka kaya , sa vakaevei na kena dede , na Turaga yalododonu ka dina , ni ko sa sega ni lewa ka cudruvaka na neimami dra vei ira era sa tiko e vuravura . ” 
 Na cava sa qai yaco ? 
 “ Sa soli vei ira yadua nai sulu vulavula ; a sa kainaki vei ira , me ra cegu tiko mada vakalailai , me oti mada mai ko ira na nodrai tokani kei na wekadra , era na vakamatei mada me vakataki ira . ” ​ — Vakatakila 6 : ​ 10 , 11 . 
 A soli beka na isulu vulavula oqo ina tobutobu lalai ni dra era tu ena ruku ni icabocabonisoro ? 
 Sega ! 
 A soli ga na isulu vulavula vei ira na tamata a vakadavei vakaivakatakarakara na kedra dra ena icabocabonisoro . 
 Era bolea na mate ena yaca i Jisu , ia era sa vakaturi ina bula vakayalo . 
 Eda kila vakacava ? 
 Eda a wilika taumada ena Vakatakila na tikina oqo : “ O koya sa gumatua , ena vakaisulu e nai sulu vulavula ; au na sega ni bokoca na yacana mai nai vola ni bula . ” 
 A tukuni tale ga ni o ira na 24 na qase era ‘ vakaisulu ena isulu vulavula , qai vakaisala na uludra ena isala koula . ’ 
 Koya gona , ni sa tekivu yacoyaco e vuravura na ivalu , dausiga , kei na mate ca , era vakaturi sara mera lai bula i lomalagi o ira na wili ena 144,000 era sa mate , ra qai vakaisulutaki ena isulu vulavula vakaivakatakarakara . 
 O ira gona oya e vakatayaloyalotaki ira na dra e kune ena ruku ni icabocabonisoro . 
 Na cava na kena ibalebale ni tukuni mera “ cegu tiko mada ” o ira na taura na isulu vulavula ? 
 O ira na vakaturi vou oya era na lai “ cegu tiko mada . ” 
 Era cegu tiko mera waraka na siga ni veisausaumi ni Kalou . 
 E se vo mera vakadinadinataka nodra yalodina na “ nodra itokani , ” oya o ira na lotu Vakarisito lumuti era se bula e vuravura . 
 Sa na qai oti nodra “ cegu ” ni sa kena gauna me tauca kina nona lewa na Kalou . 
 Ena gauna oya , o ira na vakaturi era na vakaitavi vata kei na Turaga o Jisu Karisito mera vakarusai na tamata ca , wili kina o ira na vakamatei ira na lotu Vakarisito . ​ — 2 Cesalonaika 1 : ​ 7 - ​ 10 . 
 Na Kena iBalebale Vei Keda 
 18 , 19 . ( a ) Na yavu cava soti o na kaya kina ni sa yaco tiko na imatai ni veivakaturi ? 
 ( b ) E vakacava na lomamu ni sa mai matata oqo vei iko na imatai ni veivakaturi ? 
 E sega ni tukuna na Vosa ni Kalou na tikinisiga sara ga ena yaco kina na imatai ni veivakaturi , e vakatakila ga ni na taura toka e dua na gauna , donuya nona tiko tawarairai na Karisito . 
 O ira na lotu Vakarisito lumuti era mate ni se bera na tiko i Karisito era na vakaturi e liu . 
 Ia o ira na lotu Vakarisito lumuti era mate donuya na itabagauna e tiko tawarairai kina na Karisito , ena “ vaka na sauriva ni mata ” nodra vakaturi mera dua na ibulibuli kaukaua vakayalo . 
 Era na taura beka nodra icovi vakalomalagi o ira kece na lumuti ni se bera na ivalu ni Amaketoni ? 
 Eda sega ni kila oqori . 
 Na ka ga eda kila nira sa na lai tu mai ena Ulu i Saioni vakalomalagi o ira kece na 144,000 ena gauna lokuci ni Kalou . 
 Eda kila tale ga ni dua na iwase levu ni 144,000 era sa tiko vata kei Karisito mai lomalagi . 
 Vica wale ga era se vo e vuravura . 
 Oqo e dua na ivakadinadina levu ni sa totolo sara tiko mai na siga me vakataulewa kina na Kalou ! 
 Sega ni dede , sa na vakarusai na vuravura e lewa tu o Setani . 
 Oti , ena bala yani ina qara sega ni vakabotona o koya . 
 Sa na qai tekivu e vuravura na veivakaturi . 
 Era na vakaturi na tamata yalodina ena yavu ni isoro ni veivoli i Jisu , ra qai vukei mera yacova na bula uasivi vakatamata a tu taumada kina o Atama . 
 Totoka dina na kena sa vakayacori tiko oqo na parofisai i Jiova e volai ena Vakatekivu 3 : ​ 15 . 
 Sa bau ka dokai dina meda bula tu ena itabagauna oqo ! 
 [ iVakamacala e ra ] 
 O na raica na vo ni walu na veivakaturi ena 1 Tui 17 : ​ 21 - ​ 23 ; 2 Tui 4 : ​ 32 - ​ 37 ; 13 : 21 ; Marika 5 : ​ 35 , 41 - ​ 43 ; Luke 7 : ​ 11 - ​ 17 ; 24 : 34 ; Joni 11 : ​ 43 - ​ 45 ; Cakacaka 9 : ​ 36 - ​ 42 . 
 O na raica na ivakadinadina vakaivolatabu ni nona tiko tawarairai o Karisito me tekivu mai na 1914 ke o raica na ivola Na Cava Sara Mada e Kaya na iVolatabu ? , tabana e 215 - 18 , tabaka na iVakadinadina i Jiova . 
 Ke o via kila se ra vakatayaloyalotaki ira vakacava na lotu Vakarisito lumuti ena nodra itutu mai lomalagi o ira na 24 na qase , raica na ivola Revelation ​ — Its Grand Climax At Hand ! , tabana e 77 , tabaka na iVakadinadina i Jiova . 
 Vakamacalataka Mada 
 Tukuna mada se da kila vakacava mai na veitikinivolatabu oqo na gauna e yaco kina “ na imatai ni veivakaturi . ” 
 • Vakatakila 12 : 7 ; 17 : 14 
 • Vakatakila 7 : ​ 13 , 14 
 • 1 Korinica 15 : ​ 23 , NW ; 1 Cesalonaika 4 : ​ 15 - ​ 17 
 • Vakatakila 6 : ​ 2 , 9 - 11 
 [ iYaloyalo ena tabana e 26 ] 
 O cei era vakaturi taumada ni se bera ni yaco na veivakaturi vei ira na bula e vuravura ? 
 [ iYaloyalo ena tabana e 29 ] 
 E soli vakacava vei ira e so era sa mate na isulu vulavula ? 
 Vakavuvulitaka na Ka Sara ga e Kaya na iVolatabu 
 “ Qisi ira me ra noqu tisaipeli na lewe ni veivanua kece ga , . . . vakavulici ira . ” ​ — MACIU 28 : 19 , 20 , VV . 
 Na cava e rawa ni kainaki me baleta na iVolatabu ? 
 NA VOSA I JIOVA , na iVolatabu , e dua vei ira na ivola makawa qai ivola e veisoliyaki vakalevu duadua e vuravura . 
 Sa vakadewataki kece se so na tikina ena sivia na 2,300 na vosa . 
 Sa tabaki ena nodra vosa na sivia na 90 na pasede na lewe i vuravura . 
 2 , 3 . ( a ) Na cava era veilecayaki kina na tamata me baleta na ivakavuvuli vakaivolatabu ? 
 ( b ) Na taro cava soti eda na dikeva ? 
 E vica vata na milioni era wilika e so na tikinivolatabu e veisiga . 
 So era sa wilika tasevu vakavica . 
 E vica na udolu na lotu era kaya ni yavutaki ena iVolatabu na nodra ivakavuvuli , ia levu era sega ni duavata kei na ka e vakavuvulitaka . 
 Kuria oqori na nodra sega mada ga ni duavata o ira era lewenilotu vata ena ka era vakabauta . 
 So era kauaitaka ga na itukuni me baleta na iVolatabu , se a volai vakacava kei na kena yaga . 
 Levu era doka wale tu ga me ivola ni bubului se ivola era bubului kina e valeniveilewai . 
 Ia , e tabaki tu ena iVolatabu na itukutuku ni Kalou e kaukaua qai bibi vei ira na kawatamata . 
 Nida iVakadinadina i Jiova , eda vinakata mera vulica na lewenivanua na ka e vakavuvulitaka na iVolatabu . 
 Eda marau ni cakava na itavi e solia o Jisu Karisito vei ira na nona imuri ena nona kaya : “ Dou lako . . . qisi ira me ra noqu tisaipeli na lewe ni veivanua kece ga , . . . vakavulici ira . ” 
 Nida lako ena cakacaka vakavunau , eda dau sotavi ira na tamata era rarawataka voli na veilecayaki e kune ena levu na lotu e veiyasa i vuravura . 
 Era via kila na veika dina me baleta na noda Dauveibuli ra qai via vulica tale ga na ka e kaya na iVolatabu me baleta na noda bula . 
 Meda dikeva mada e tolu na taro eda dau taroga vakalevu . 
 Eda na dikeva ena taro tolutolu oqo na cala ni ka era kaya na iliuliu ni lotu , ni vakatauvatani kei na ka sara ga e kaya na iVolatabu . 
 Oqo na taro : ( 1 ) E kauaitaki keda beka na Kalou ? 
 ( 2 ) Na cava na inaki ni bula e vuravura ? 
 ( 3 ) Na cava e yacovi keda nida mate ? 
 E Veikauaitaki Beka na Kalou ? 
 4 , 5 . 
 Na cava era nanuma kina e levu na tamata ni sega ni kauaitaki keda na Kalou ? 
 Meda tekivu mada ena taro , E kauaitaki keda beka na Kalou ? 
 E ka ni rarawa ni levu na tamata era kaya ni sega . 
 Na cava era nanuma kina vaka oqori ? 
 Na imatai ni vuna oya nira bula tiko ena vuravura e laurai votu kina na veicati , na ivalu , kei na rarawa . 
 ‘ Ke veikauaitaki dina na Kalou , ’ era kaya , ‘ ena tarova dina na veika ca e yaco tiko oqo . ’ 
 E dua tale na vuna era nanuma kina e levu na tamata ni sega ni veikauaitaki na Kalou , oya nira vakavuna sara ga na italatala ni lotu me vaka oya na nodra rai . 
 Na cava era dau kaya vakalevu na italatala ni yaco e dua na leqa se vakacalaka ? 
 Ni rau leqa e rua na luvena lalai e dua na marama ena dua na vakacalaka e gaunisala , e kaya vua na nona italatala : “ E loma ni Kalou oya . 
 E vinakata na Kalou e rua tale na agilosi . ” 
 Nira cavuta na italatala na vosa vaka oya , era sa bilitaka tiko na Kalou ni vakavuna na veika ca e yaco . 
 Ia , e vola na tisaipeli o Jemesa : “ Ni sa dauveretaki e dua , me kakua ni kaya , Sa dauveretaki au na Kalou : ni sa sega ni dauveretaki rawa na Kalou ki na ka ca , a sa sega ni dauveretaka e dua na tamata ko koya . ” 
 E sega ni dau vakavuna na Kalou na veika ca . 
 Io , e “ yawa vua na Kalou , me caka ca . ” ​ — Jope 34 : 10 . 
 O cei e vakavuna tiko na ca kei na rarawa e vuravura ? 
 Ia , na cava e rui levu kina na ca kei na rarawa eda sotava ? 
 E dua na vuna oya ni a sega ni vinakata na kawatamata me lewai koya na Kalou , e sega ni vinakata me vakarorogo ina nona lawa kei na nona ivakavuvuli . 
 Ia era sega ni vakila na tamata nira sa vakarorogo sara tiko ga vua na Meca ni Kalou , o Setani , ni “ tu na vuravura taucoko e na kaukauwa ni Vunica . ” 
 Noda kila na veika dina oqori eda kila kina na vuna eda sotava tiko kina na veika dredre . 
 O Setani e vu ni ca , e yaloca , dau veivakacalai , qai dau veivakararawataki . 
 Meda namaka me na vakatale ga oqori na vuravura e liutaka tiko . 
 Sa rauta me levu na ca ! 
 Na cava e so na vuna eda sotava kina na rarawa ? 
 E dua tale na vuna eda sotava tiko kina na rarawa oya nida tamata ivalavala ca . 
 Na tamata ivalavala ca ena dau vinakata me lewai ira na tamata . 
 Oqo e vakavuna na veivaluvaluti , na veivakalolomataki , kei na rarawa . 
 Sa rauta me kaya na Dauvunau 8 : 9 : “ Sa dua na gauna sa lewa kina na tamata vua na tamata tani ka sa mani ca kina . ” 
 Dua tale na vuna eda rarawa tiko kina oya na “ gauna kei na veika tawanamaki ” eda sotava . 
 Eda dau sotava vakalevu na leqa baleta nida tiko ena vanua cala ena gauna cala . 
 8 , 9 . 
 Eda kila vakacava ni kauaitaki keda dina o Jiova ? 
 E veivakacegui na noda kila ni sega ni dau veivakararawataki o Jiova . 
 Ia e kauaitaka beka na Kalou na veika eda sotava tiko ? 
 Io , e vaka kina ! 
 Eda kila ni veikauaitaki o Jiova baleta ni tukuna vei keda na nona Vosa na vuna e vakatara tiko kina mera cakava na veika ca na tamata . 
 Oqo na rua na vuna : na dodonu ni nona veiliutaki kei na nona yalodina na tamata . 
 Ni Dauveibuli cecere , e sega ni gadrevi me tukuna vei keda o Jiova na vuna e vakatara tiko kina na rarawa . 
 Ia , e vakatakila ga vei keda na vuna baleta ni kauaitaki keda . 
 Vakasamataka mada e so tale na vuna e kauaitaki keda kina na Kalou . 
 E ‘ rarawa na lomana ’ ena levu ni ca a vakayacori tiko ena gauna i Noa . 
 Ena duidui beka nona rai ena gauna oqo ? 
 Sega , baleta ni sega ni dau veisau se veivukiyaki o koya . 
 E cata o koya na veivakalolomataki kei na noda vakararawataki . 
 E vakavuvulitaka na iVolatabu ni sa voleka na gauna me vakaotia kina na ca e vu mai na nona veiliutaki na tamata kei na veivakamuai ni Tevoro . 
 E sega beka ni vakadeitaka oya ni kauaitaki keda na Kalou ? 
 E raica vakacava o Jiova na rarawa eda sotava tiko ? 
 Era beitaka vakailasu na Kalou o ira na iliuliu ni lotu ena nodra kaya ni veika rarawa eda sotava e inaki ni Kalou . 
 Me kena veibasai , e inaki i Jiova me vakaotia vakadua na rarawa . 
 E kaya na 1 Pita 5 : 7 : “ Sa daunanumi kemudou ko koya . ” 
 Oya sara ga na ka e kaya na iVolatabu ! 
 Cava na iNaki ni Noda Bula e Vuravura ? 
 Na cava era kaya e levu na lotu e vuravura me baleta na nona bula na tamata e vuravura ? 
 Meda dikeva mada na ikarua ni taro eda dau vaqaqa vakalevu , Na cava eda bula kina e vuravura ? 
 Era sauma na taro oqori na lotu e vuravura ena nodra kaya ni tamata e mai tiko vakawawa ga e vuravura . 
 Era raica na noda vuravura me vaka e idewadewa ga ina bula ina dua tale na vanua . 
 Era vakavuvulitaka e so na italatala ni na vakarusa na vuravura oqo na Kalou . 
 Na ivakavuvuli lasu oqori e vakavuna nodra kaya e levu na tamata ni vinaka cake ga mera vakayagataka vinaka na bula oqo baleta ni sa waraki ira tu ga na mate . 
 Na cava sara mada e kaya na iVolatabu me baleta na inaki ni noda bula e vuravura ? 
 12 - 14 . 
 Na cava e kaya na iVolatabu me inaki ni Kalou me baleta na vuravura kei na kawatamata ? 
 E totoka vakaoti na inaki ni Kalou me baleta na vuravura kei na kawatamata . 
 E “ sega ni cakava [ na vuravura ] me lala ” ia e “ bulia ga me tawa . ” 
 “ Sa vakataudeitaki vuravura ” tale ga o Jiova “ e na kena yavu , me kakua ni yavala rawa ka sega ni mudu . ” 
 E vukei keda meda kila na inaki ni noda bula e vuravura na noda vulica na inaki ni Kalou me baleta na vuravura kei na kawatamata . 
 E vakaraitaka na Vakatekivu wase 1 kei na 2 na nona vakarautaka vakamaqosa o Jiova na vuravura oqo me tawana na tamata . 
 Sa “ vinaka sara ” na noda vuravura ena gauna e cava kina na nona bulia . 
 E vakatikori rau na imatai ni tagane kei na yalewa , o Atama kei Ivi , ena were totoka o Iteni qai vakarautaka vakalevu na Kalou na kakana vinaka me kedrau . 
 E tukuna vei rau na imatai ni veiwatini : “ Drau vakaluveni , ka tubu me lewe vuqa , ka vakatawai vuravura , ka vakamalumalumutaka . ” 
 A vinakati me rau vakaluveni , mera sega ni ivalavala ca na luvedrau , me rau vakatetea na nodrau itikotiko me roboti vuravura , rau qai lewai ira vinaka tale ga na manumanu kece . ​ — Vakatekivu 1 : 26 - 28 . 
 E nakita o Jiova me bula e vuravura me tawamudu na kawatamata e sega ni ivalavala ca . 
 E kaya na Vosa ni Kalou : “ Era na taukena na vanua ko ira na yalododonu , ka tiko kina ka sega ni mudu . ” 
 Io , a nakiti me bula tawamudu ena Parataisi e vuravura na kawatamata . 
 Oya e inaki ni Kalou , oqori sara ga na ka e kaya na iVolatabu ! 
 Na Cava e Yaco Nida Mate ? 
 Na cava era kaya e levu na lotu me baleta na ka e yacovi keda nida mate ? 
 Meda raica mada na ikatolu ni taro eda dau lomaleqataka vakalevu : Na cava e yacovi keda nida mate ? 
 E levu ga na lotu e vuravura era vakavuvulitaka ni bula tu ga e dua na ka e tiko e lomada ena gauna e mate kina na yagoda . 
 Era se vakabauta tiko ga e so na lotu ni na totogitaki ira na valavala ca na Kalou ena nona vakararawataki ira me tawamudu ena bukawaqa mai eli . 
 Ia na cava e kena dina ? 
 Na cava sara mada e kaya na iVolatabu me baleta na mate ? 
 16 , 17 . 
 Na cava e kaya na iVolatabu me baleti ira na mate ? 
 E kaya na Vosa ni Kalou : “ Ni ra sa kila ko ira sa bula ni ra na mate : ia ko ira na mate era sa sega ni kila e dua na ka , a sa sega tale na kedrai voli . ” 
 Nira “ sega ni kila e dua na ka ” o ira na mate , era na sega ni rogoca e dua na ka , rai , vosa , vakasama , se vakila e dua na ka . 
 Sa sega tale na kedra ivoli . 
 Mera rawata vakacava na ivoli ? 
 Era sa sega ni rawa ni cakacaka ! 
 Era sa sega tale ga ni vakaraitaka rawa na lomadra baleta ‘ ni sa oti na nodra loloma , kei na nodra veicati , kei na nodra vuvu . ’ ​ — Dauvunau 9 : 5 , 6 , 10 . 
 E matata vinaka sara na ka e kaya na iVolatabu ena ulutaga oqori , era sega ni lai bula tale tiko na mate ena dua na vanua . 
 E sega ni dua na ka e biuta na yagoda nida sa mate me lai bula tale tiko se sucu tale ina dua tale na yago , me vaka era kaya o ira na vakabauta ni bula e dewa ina dua tale na bula . 
 E rawa ni vakatauvatani beka vaka oqo : Na noda bula e vaka ga na waqa ni kadrala . 
 Ni sa boko , e sega ni lako tale ina dua na vanua . 
 Sa oti ga e kea . 
 Ena vakacava na nona rai e dua e vulica tiko na iVolatabu ni sa kila nira sega ni vakila e dua na ka o ira na mate ? 
 Vakasamataka mada na kena tarai ira e so na nodra kila na ka dina oqori . 
 Ni dua e vulica tiko na iVolatabu e sa mai kila nira sega ni vakila e dua na ka o ira na mate , ena kila o koya ni veitalia se mani vakacava na nodra cati koya na nona qase era sa mate , era na sega ni rawa ni vakaleqai koya . 
 Ena kila tale ga ni o ira na wekana era sa mate era sega ni rogoca e dua na ka , rai , vosa , vakasama , se vakila e dua na ka . 
 Era sega ni galili tu mai puregatorio se vakararawataki tiko ena bukawaqa . 
 Ia , e kaya na iVolatabu nira na vakaturi o ira e nanumi ira na Kalou . 
 Sa dua dina na inuinui totoka ! ​ — Joni 5 : 28 , 29 . 
 iVola Vou Meda Vakayagataka 
 19 , 20 . 
 Na cava e noda itavi na lotu Vakarisito , na ivola cava e vakarautaki meda vakayagataka ena cakacaka vakavunau ? 
 Eda dikeva e tolu ga na taro era dau tarogi vakalevu . 
 E matata vinaka sara tu ga na ka e kaya na iVolatabu ena taro tolutolu oqori . 
 E ka marautaki dina na noda wasea na veika dina oqori vei ira na via kila na ka e kaya na iVolatabu ! 
 Ia e tiko e levu tale na taro bibi era vinakata o ira na tamata lomadina me saumi vinaka . 
 E noda itavi na lotu Vakarisito meda sauma na veitaro oqori . 
 E sega toka ni ka rawarawa meda vakavuvulitaka vakamatata na ka dina mai na iVolatabu me tara na loma ni tamata . 
 Me vukei keda , a vakarautaka “ na dauveiqaravi yalo dina ka vuku ” e dua na ivola meda vakayagataka ena noda cakacaka vakavunau . 
 Oqo na ivola e 224 na tabana e yacana Na Cava Sara Mada e Kaya na iVolatabu ? 
 21 , 22 . 
 Na cava e so na ka e duatani kina na ivola Na Cava Sara Mada e Kaya na iVolatabu ? 
 A tekivu veisoliyaki na ivola oqori ena nodra Soqo ni Tikina na iVakadinadina i Jiova , “ Talairawarawa Vua na Kalou , ” ena yabaki 2005 / 06 . 
 Oqo e vica na tikina e duatani kina . 
 Me kena ivakaraitaki , na ivakamacala taumada e lima na tabana sa yaga sara tiko vakalevu ena kena tekivutaki na vuli iVolatabu . 
 De dau rawarawa vei iko na nomu vakamacalataka na iyaloyalo kei na veitikinivolatabu ena ivakamacala taumada oqori . 
 O rawa ni vakayagataka tale ga na veika e tukuni kina mo vukei koya e vuli iVolatabu me kunea na wase kei na tikina ena iVolatabu . 
 E rawarawa qai matata na ivakarau ni volavola e vakayagataki kina . 
 E sagai sara ga me tarai na loma i koya e vuli iVolatabu tiko . 
 E tarogi ena itekivu ni wase e so na taro qai kunei na kena isau vakaivolatabu ena kato “ Na Ka e Kaya na iVolatabu ” ni cava na veiwase yadua . 
 Na iyaloyalo kei na kena ivakamacala ena ivola oqo ena vukei koya e vuli iVolatabu me matata vinaka vua na veika vou e vulica . 
 E rawarawa sara na kena kilai na lewenivola ena vulici , ia e qai tiko tale na ikuri e tiko kina e 14 na ulutaga bibi e titobu cake ke mani gadreva o koya e vuli iVolatabu tiko . 
 Na cava e vakaturi me baleta na kena vakayagataki na ivola Kaya na iVolatabu ena vulici ni iVolatabu ? 
 E tabaki na ivola Kaya na iVolatabu me vukei keda ena noda vakavulici ira e duidui na ivakatagedegede ni nodra vuli qai duidui na lotu era lewena . 
 Ke dua e vulagi ena iVolatabu , de na rairai taura beka e rua na vuli se sivia na kena vulici e dua na wase . 
 Kua ni vakatotolotaka wale ga na vuli , saga mo tara na loma i koya e vuli tiko . 
 Ke sega ni matata vua e dua na vosa vakatautauvata e vakayagataki ena ivola , vakamacalataka se vakayagataka e dua na ivakatautauvata e kila . 
 Vakavakarau vinaka , saga mo vakayagataka vinaka na ivola , qai kerea na veivuke ni Kalou me rawa kina ni o “ wasea vakadodonu nai vakavuvuli dina . ” ​ — 2 Timoci 2 : 15 . 
 Vakavinavinakataka na Veika Uasivi e Soli Vei Iko 
 24 , 25 . 
 Na isolisoli uasivi cava e solia o Jiova vei ira na nona tamata ? 
 E solia o Jiova e levu na veika uasivi vei ira nona tamata . 
 E vukei keda meda kila na veika e baleti koya . 
 Meda vakavinavinakataka na isolisoli oya ! 
 Ni Kalou e vunitaka na nona inaki vei ira na dokadoka qai vakaraitaka ga vei ira na yalomalumalumu . 
 E kaya kina o Jisu : “ Au sa vakavinavinaka vei kemuni , Tamaqu , na Turaga ni lomalagi kei vuravura , ni ko ni sa vunia na veika oqo vei ira na vuku kei ira na kilaka , ka vakatakila ga vei ira na gone lalai . ” 
 E ka lagilagi dina na noda maliwai ira na yalomalumalumu era sokalou tiko vua na Turaga Cecere ni Lomalagi kei Vuravura , o Jiova . 
 E solia tale ga na Kalou vei keda na itavi ni noda tukuni koya vei ira na tamata . 
 Nanuma ni cala na itukutuku e baleti koya era vakavuvulitaka na ivakavuvuli vakailasu . 
 Sa mai cala kina na nodra nanuma e levu na tamata me baleti Jiova , nira nanuma ni sega ni veikauaitaki qai sega ni veinanumi . 
 O sa tu vakarau mo vakadodonutaka na cala oya ? 
 O vinakata mera kila na tamata lomadina kece na veika dina me baleta na Kalou ? 
 Vakaraitaka gona na nomu talairawarawa vua na Kalou ena nomu vunau kei na nomu vakavulici ira e so tale ena ka e kaya na iVolatabu ena veiulutaga e so . 
 Era vinakata na vakasaqara tiko na ka dina mera vulica na ka sara ga e kaya na iVolatabu . 
 O na Sauma Vakacava ? 
 • Eda kila vakacava ni kauaitaki keda na Kalou ? 
 • Na cava eda bula kina e vuravura ? 
 • Na cava e yacovi keda nida mate ? 
 • Na tikina cava ena ivola Kaya na iVolatabu o taleitaka vakalevu ? 
 [ iYaloyalo ena tabana e 22 ] 
 E kaya na iVolatabu ni na oti na rarawa 
 [ Credit Line ] 
 E cake , imatau , goneyalewa : © Bruno Morandi / age fotostock ; imawi , marama : AP Photo / Gemunu Amarasinghe ; e ra matau , isenivalu : © Sven Torfinn / Panos Pictures 
 [ iYaloyalo ena tabana e 23 ] 
 Era na bula tawamudu na tamata yalododonu ena Parataisi 
 Vukei Ira Mera Muria na Ka e Kaya na iVolatabu 
 “ Ko ira e na qele vinaka , sa i ira era sa rogoca na vosa , ka ra sa taura matua sara e na lomadina ka vinaka , ka ra sa vuataka mai na vuadra e na nodra dau vosota . ” ​ — LUKE 8 : ​ 15 , VV . 
 1 , 2 . ( a ) Na cava na inaki ni kena tabaki na ivola Na Cava Sara Mada e Kaya na iVolatabu ? 
 ( b ) E vakalougatataka vakacava o Jiova na nodra sasaga ni veivakatisaipelitaki na nona tamata ena vica na yabaki sa oti ? 
 “ E IVOLA totoka dina . 
 E taleitaka sara ga o koya keirau vuli iVolatabu tiko . 
 Au taleitaka tale ga . 
 Na ivola oqo e rawa sara ga ni vakayagataki mera tekivu vuli iVolatabu kina na itaukeinivale ena nodra matanivale . ” 
 Oqori na ka e kaya e dua na iVakadinadina i Jiova e nona cakacaka tudei na cakacaka vakavunau me baleta na ivola Na Cava Sara Mada e Kaya na iVolatabu ? 
 * E kaya e dua na daukacivaka na Matanitu ni Kalou sa kena turaga me baleta na ivola oqori : “ Au sa vukei ira tale ga e levu na tamata mera mai kilai Jiova ena 50 na yabaki au vunau voli kina . 
 Ia au via vakaraitaka ni duatani na ivola ni vuli oqo . 
 Au marautaka na vosa vakatakarakara kei na iyaloyalo era tabaki tu kina . ” 
 E vakatale beka ga oqori na nomu taleitaka na ivola Kaya na iVolatabu ? 
 E tabaki na ivola oqo me vukei iko mo vakayacora na ivakaro i Jisu : “ Dou lako yani ka qisi ira me ra noqu tisaipeli na lewe ni veivanua kece ga , . . . vakavulici ira me ra muria na veika kece ga au sa vakarota tu vei kemudou . ” ​ — Maciu 28 : ​ 19 , 20 , VV . 
 E sega ni vakabekataki ni marau na loma i Jiova ni raici ira e rauta na 6.6 na milioni na nona iVakadinadina nira talairawarawa tiko ena ivakaro i Jisu mera veivakatisaipelitaki . 
 E vakilai na nona vakalougatataki ira tiko o Jiova . 
 E laurai oqo ena 2005 , ni a vunautaki na itukutuku vinaka ena 235 na vanua , qai vakayacori kina ena kena ivakatautauvata , e 6,061,500 na vuli iVolatabu . 
 Oqo e lai vakavuna me levu sara na tamata era ‘ rogoca na vosa ni Kalou ra qai vakabauta , sega ni baleta ni vosa ni tamata , ia me vaka ga e vosa ni Kalou . ’ 
 E sivia na veimama na milioni na tisaipeli vou era sa muria na ivakatagedegede i Jiova ra qai yalataki ira vua na Kalou ena loma ga ni rua na yabaki sa oti . 
 Na taro cava so me baleta na vakayagataki ni ivola Kaya na iVolatabu ena dikevi ena ulutaga oqo ? 
 O bau marautaka ena dua na gauna lekaleka sa oti na nomu vakavulica e dua ena iVolatabu ? 
 Era se tu e veiyasa i vuravura na ‘ tamata lomadina ’ era “ vuataka mai na vuadra e na nodra dau vosota ” nira rogoca na vosa ni Kalou . 
 Meda raica mada se o rawa ni vakayagataka vakacava na ivola Kaya na iVolatabu ena cakacaka ni veivakatisaipelitaki . 
 Eda na dikeva tiko e tolu na taro oqo : ( 1 ) O na tekivutaka vakacava na vuli iVolatabu ? 
 ( 2 ) Na iwalewale ni veivakavulici cava e vinaka duadua ? 
 ( 3 ) O na vukea vakacava e dua me sega wale ga ni vuli iVolatabu ia me dua tale ga e dauvakavuvulitaka na Vosa ni Kalou na iVolatabu ? 
 Nomu Tekivutaka na Vuli iVolatabu 
 Na cava ena dredre kina vei ira e so mera vulica na iVolatabu , o na vukei ira vakacava e vaka oya na nodra rai ? 
 Ke o kerei mo lade kosova e dua na uciwai o na rairai sega ni cakava na ka e tukuni vei iko . 
 Ia ke ra tuva kosova tiko na uciwai oqori na vatu me idawadawa , o na rairai kosova na uciwai . 
 E rawa tale ga vua e dua e rui osooso me sega ni via vulica na iVolatabu . 
 Ena nanuma ni rui sasaga levu qai kania tale ga vakalevu na gauna ke vuli iVolatabu . 
 O na vukea vakacava e dua e vaka oqori na nona rai ? 
 O rawa ni vakayagataka na ivola Kaya na iVolatabu ena nomu vakamacala vakaleleka toka ga vua mo uqeti koya me vulica na Vosa ni Kalou . 
 Ke o vakavakarau vinaka , na nomu sikova lesu tiko ena rawa ni idawadawa ni nona mai veikilai kei Jiova . 
 Na cava e gadrevi kina mo wilika na ivola Kaya na iVolatabu ? 
 Ia , ni bera nomu qai vukea e dua ena ivola Kaya na iVolatabu , ena vinakati mo kila vinaka na lewenivola . 
 O sa bau wilika tasevu na ivola ? 
 Rau kauta na ivola ena nodrau gade e dua na veiwatini rau qai lai wilika toka ena nodrau vakacegu tiko e baravi . 
 Ni volitaki iyaya tiko mai vei ira na saravanua e dua na marama ni vanua oya , e raica sara na nodrau wilika toka na ivola Na Cava Sara Mada e Kaya na iVolatabu ? 
 E tukuna vei rau na veiwatini ni se qai masulaka ga ena vica na aua sa oti na taro e tarogi tiko ena ivola qai kerea na Kalou me sauma mai . 
 Rau solia vua ena marau na veiwatini e dua na ivola . 
 O sa ‘ volia na gauna ’ mo wilika tasevu kina na ivola oqo , ke mani vakarua sara , ena veigauna o wawa tiko kina se ena gauna ni vakacegu mai na cakacaka se vuli ? 
 Ke o cakava oqori , o na kila vinaka na lewenivola qai rawarawa tale ga na nomu vakamacalataka vei ira e so tale . 
 6 , 7 . 
 O na vakayagataka vakacava na ivola Kaya na iVolatabu mo tekivutaka kina na vuli iVolatabu ? 
 Ni o veisoliyaka na ivola ena cakacaka vakavunau , vakayagataka vinaka na iyaloyalo , na veitikinivolatabu , kei na taro ena tabana e 4 , 5 , kei na 6 . 
 Me kena ivakaraitaki , e rawa mo tekivutaka na veitalanoa ena nomu taroga , “ Na cava oni nanuma e idusidusi vinaka duadua vei keda me baleta na leqa eda sotava tiko na kawatamata ? ” 
 Ni oti nomu rogoca vinaka na ka e kaya , wilika na 2 Timoci 3 : ​ 16 , 17 , qai vakamacalataka ni vakaraitaka na iVolatabu na iwali dina ni noda leqa na kawatamata . 
 Cega vua na tabana e 4 kei na 5 , qai tarogi koya : “ E vei vei ira na ituvaki ena tabana oqo e vakaleqai iko tiko vakalevu ? ” 
 Ni dusia na itaukeinivale e dua vei ira , solia vua na ivola me raica tiko ni o wilika mai na nomu iVolatabu na kena tikinivolatabu . 
 Oti oya , wilika vua na tabana e 6 , qai tarogi koya , “ E vei vei iratou na ono na taro e tarogi tiko oqo o na vinakata me saumi ? ” 
 Ni sa digitaka e dua na taro , cega vua na wase e sauma na taro , solia tiko vua na ivola , qai tukuna vua na gauna o na lesu mai kina mo drau veitalanoataka na taro oya . 
 Na ivakamacala kece oya ena taura beka ga e lima na miniti . 
 Ena vica ga na miniti oqori o sa taura rawa kina na ka e kauaitaka o itaukeinivale , o wilika qai vakamacalataka e rua na tikinivolatabu , o tauyavutaka tale ga na yavu ni veisikovi lesu . 
 De dua na nomu veitalanoa lekaleka oya kei itaukeinivale e se qai bau dua na gauna veivakauqeti vua . 
 Oqo ena rawa sara ga ni vakavuna vua e dua e dau osooso me namaka na gauna drau dau veitalanoa kina ena vica na miniti ena nomu vukei koya tiko me taura na ikalawa e tarava ena ‘ sala e basika ina bula . ’ 
 Ni sa tataleitaki tiko o itaukeinivale , me qai vakabalavutaki na gauna ni vuli . 
 E rawa ni caka oqo ena nomu sureti koya mo drau dabe me rawa kina ni dede cake na vuli . 
 Na iWalewale ni Veivakavulici Vinaka 
 8 , 9 . ( a ) O rawa ni vakarautaki koya vakacava drau vuli iVolatabu tiko me vosota na veivakatovolei ena rawa ni sotava ? 
 ( b ) E kunei e vei na iyaya ena dredre ni kama yavu ? 
 Ni sa tekivu talairawarawa ina veika e kaya na iVolatabu e dua , ena rawa ni sotava e so na ka ena vakaleqa na nona toso . 
 E kaya na yapositolo o Paula : “ Ko ira kecega era na via lotu dina vei Karisito Jisu , era na vakacacataki . ” 
 E vakatauvatana o Paula na veivakatovolei vaka oqo kei na kama ni iyayanivale e rawarawa na kena kama ni vakatauvatani kei na iyaya me vaka na koula , siliva , kei na vatu talei tale e so e dredre na kena kama yavu . 
 Mo vukei koya drau vuli iVolatabu tiko me rawa ni tudei ena veivakatovolei ena sotava , ena vinakati mo vukei koya qai tarai koya cake ena iyaya e sega ni rawarawa na kena kama yavu . 
 E vakatauvatana na daunisame na “ vosa i Jiova ” me vaka “ na siliva sa vakatovolei e na kuro qele , sa vakasavasavataki vakavitu . ” 
 E tu ena iVolatabu na iyaya e rawa ni vakayagataki me tarai cake kina na vakabauta e kaukaua vinaka . 
 Ena vukei iko tale ga na ivola Kaya na iVolatabu mo maqosa ena nomu vakayagataka na iVolatabu . 
 O rawa ni vukei koya vakacava e vuli iVolatabu tiko me kauaitaka na iVolatabu ? 
 Ni drau vuli tiko , vakamuai koya ina veitikinivolatabu era volai ena veiwase drau vulica tiko . 
 Vakayagataka na taro mo vukei koya me kila na ibalebale ni tikinivolatabu bibi , me qai bulataka tale ga . 
 Kua ni tukuna vua na ka e dodonu me cakava . 
 Muria ga na ivakaraitaki i Jisu . 
 Ni tarogi koya e dua e kila vinaka na Lawa , e sauma o Jisu : “ Na cava so era volai tu e na lawa ? 
 Ka cava na kedra i balebale ko kila rawa ? ” 
 E sauma mai na iVolatabu na turaga oya qai vukei koya o Jisu me vakayagataka na ivakavuvuli e vulica kina . 
 E vukei koya tale ga o Jisu me raica se ganiti koya vakacava na ivakavuvuli oya ena nona vakayagataka e dua na vosa vakatautauvata . 
 E levu sara na vosa vakatautauvata rawarawa ena ivola Kaya na iVolatabu ena vukei iko mo vukei koya e vuli tiko me vakayagataka na ivakavuvuli vakaivolatabu ina nona bula . 
 Me vakacava na levu ni ka drau vulica ena dua na gauna ni vuli ? 
 E vakayagataka na ivola Kaya na iVolatabu na vosa e rawarawa na kena kilai me vakamacalataka na Vosa ni Kalou me vaka ga nona vakamacalataka o Jisu na veika titobu ena vosa e rawarawa na kena kilai . 
 Vakatotomuri koya . 
 Tukuna ga vakarawarawa na itukutuku me matata qai dodonu . 
 Kua ni vakatotolotaka na vuli . 
 Me vakatau ga ina ivakatagedegede nei koya e vuli tiko na levu ni parakaravu drau vulica ena dua na vuli . 
 A kila o Jisu na levu ni ka eratou rawa ni ciqoma na nona tisaipeli . 
 E sega ni vakacolati iratou ena itukutuku e se sega ni yaga vei iratou ena gauna oya . ​ — Joni 16 : 12 . 
 Mo vakayagataka vakacava na ikuri ? 
 E tiko ena ivola Kaya na iVolatabu e 14 na ulutaga era vakatokai me ikuri . 
 Me vakatau ina ka e gadreva o koya drau vuli iVolatabu tiko , qai lewa se e rawa ni o vakayagataka vakacava e so na ulutaga ena iwasewase oqori me yaga vua . 
 Me kena ivakaraitaki , ke sega ni matata tiko vua e vuli tiko e dua na ulutaga se taroga e dua na taro e baleta na ka e vakabauta tu e liu qai vakamacalataki ena ikuri na kena isau , de vinaka mo dusia ga vua na vanua e vakamacalataki kina ena ikuri me qai wilika ga o koya . 
 Se ena vuku ni nona ivakatagedegede ni kilaka o koya e vuli tiko ena rairai gadrevi mo drau raica vata . 
 E tiko ena ikuri e so na ulutaga bibi me vaka : “ E Bula Tale Tiko Beka e Dua na Ka e Tawarairai ni Mate na Tamata ? ” 
 kei na “ O Cei o ‘ Papiloni na Ka Levu ’ ? ” 
 O na rairai via vakamacalataka na ulutaga oqori vei koya drau vuli tiko . 
 Ni sega na kena taro na ulutaga ena ikuri , ena vinakati mo kila vinaka na veika e tukuni kina mo rawa ni qai bulia e so na kena taro . 
 E veivuke vakacava na masu ena kena vakaukauataki na vakabauta ? 
 “ Kevaka sa sega ni tara na vale ko Jiova , era sa oca wale ko ira era sa tara , ” e kaya na Same 127 : 1 . 
 Masuti Jiova me vukei iko ni o vakarautaka tiko na vuli iVolatabu . 
 Me vakilai na vinaka ni nomudrau veiwekani kei Jiova ena nomu masu ni tekivu na vuli kei na gauna e cava kina . 
 Uqeti koya e vuli tiko me dau masuti Jiova me vukei koya me kila na Nona Vosa , me rawa tale ga ni bulataka na kena ivakavuvuli . 
 Ke cakava oqori ena uqeti koya e vuli tiko me vosota na veivakatovolei , ena kaukaua tale tiko ga na nona vakabauta . 
 Vukei Ira na Vulica na iVolatabu Mera Veivakavulici 
 Na toso cava e vinakati mera cakava na vulica tiko na iVolatabu ? 
 Me rawa vei ira na vulica tiko na iVolatabu mera muria “ na veika kece ” e vakarota o Jisu vei ira na nona tisaipeli , ena vinakati mera toso , mera kua ni vulica tiko ga na Vosa ni Kalou ia mera vakavuvulitaka tale ga . 
 O na vukei koya vakacava e vuli tiko me toso vakayalo vaka oya ? 
 Na cava mo uqeti koya kina e vuli iVolatabu tiko me dau tiko ena soqoni ? 
 Sureti koya ena imatai sara ga ni nomudrau vuli me lakova na soqoni vakaivavakoso . 
 Vakamacalataka vua ni oqo na vanua e rawa ni vulica kina me ivakavuvuli ni Vosa ni Kalou . 
 Ni cava na vuli ena imatai ni vica na macawa , vakamacalataka tiko vua na veika e dau vulici ena soqoni kei na soqo lelevu . 
 Me bulabula na nomu vakamacalataka na kena yaga vei iko na veisoqoni oqori . 
 Ni sa tekivu tiko ena soqoni o koya e vuli tiko , sa na rawa me vakavuvulitaka tale ga na Vosa ni Kalou . 
 16 , 17 . 
 Na cava e so na isausau e rawa ni tekia qai sauva o koya e vuli tiko ? 
 Vukei koya e vuli tiko me tekia e so na isausau e rawa ni sauva . 
 Me kena ivakaraitaki , e rawa mo uqeti koya me wasea na veika e vulica tiko vei ira na nona itokani se na wekana . 
 Vakatura tale ga me nona isausau me wilika tasevu na iVolatabu . 
 Ke o vukei koya me wilika wasoma na iVolatabu , ena tomana tiko ena gauna sa papitaiso kina . 
 Kuria oqori , vakacava mo tukuna vua me nona isausau me dau nanuma tiko e dua na tikinivolatabu e sauma na taro bibi ena veiwase yadua ni ivola Kaya na iVolatabu ? 
 Ke cakava oqori , ena yaco me “ tamata cakacaka sa sega ni dua na ka me madua kina ; ka dau tukuna vakadodonu sara na ka dina baleta na Kalou . ” ​ — 2 Timoci 2 : ​ 15 , VV . 
 Vakavulici koya e vuli tiko me kua wale ga ni cavuta na tikinivolatabu vei ira era taroga na yavu ni nona vakabauta , ia uqeti koya me vakamacalataka se tokona vakacava na nona vakabauta na tikinivolatabu oya . 
 Ena veivuke ke drau vakatovotovo , mo vaka e dua na nona itokani vakacakacaka se wekana me qai vakamacalataka o koya na nona vakabauta . 
 Ni sa cakava rawa oqori , vakaraitaka vua ni dodonu me vakamacala “ e na yalomalumalumu kei na rere . ” ​ — 1 Pita 3 : ​ 15 . 
 Ni sa vakadonui me dautukutuku bera ni papitaiso e dua drau vuli iVolatabu tiko , o na rawa ni vukei koya tale tiko vakacava ? 
 Ni toso na gauna sa na rawata na ivakatagedegede ni cakacaka vakavunau o koya e vuli iVolatabu tiko . 
 Vakabibitaka vua ni noda vakatarai meda vakaitavi ena cakacaka oqo e isolisoli . 
 Ni ratou sa vakadonuya na qase ni ivavakoso me dautukutuku bera ni papitaiso , vukei koya me solia e dua na ivakamacala rawarawa ga qai tomani koya ena cakacaka vakavunau . 
 Tomani koya tiko ena nomudrau vakaitavi vata ena veibasoga ni cakacaka vakavunau , vukei koya tale ga ena nona vakavakarau kei na nona vakaitavi ena cakacaka ni veisikovi lesu . 
 Ena vukei koya vakalevu na nomu ivakaraitaki vinaka . ​ — Luke 6 : 40 . 
 “ Vakabulai Iko kei Ira Talega Era Rogoci Iko ” 
 19 , 20 . 
 Na cava me noda isausau , ena vuku ni cava ? 
 E taura dina e dua na sasaga kaukaua na noda vukei ira na tamata mera “ mai kila sara nai vakavuvuli dina . ” 
 Ia , e sega ni levu na ka e rawa ni vakatauvatani kei na noda marautaka na noda vukea e dua me talairawarawa ena ka e kaya na iVolatabu . 
 Io , eda kalougata ni bau rawa meda ‘ cakacaka vata kei koya na Kalou ’ ena cakacaka ni veivakavulici e vakayacori tiko oqo e veiyasa i vuravura ! ​ — 1 Korinica 3 : 9 . 
 Sa voleka sara oqo na gauna ena lewai ira kina o Jiova o ira na “ sega ni vakabauta nai tukutuku - vinaka ni noda Turaga ko Jisu Karisito ” ni vakayagataki Jisu kei ira na agilosi kaukaua . 
 Sa leqataki tiko na bula ni tamata . 
 E rawa beka me nomu isausau mo vakavulica mada ga e dua ena iVolatabu ni o vakayagataka na ivola Na Cava Sara Mada e Kaya na iVolatabu ? 
 Ni o vakaitavi ena cakacaka oqo , de dua o na “ vakabulai iko kei ira tale ga era rogoci iko . ” 
 Sa qai vinakati vakalevu ga ena gauna oqo meda vukei ira e so tale mera talairawarawa ina veika e kaya na iVolatabu . 
 [ iVakamacala e ra ] 
 Tabaka na iVakadinadina i Jiova . 
 Na Cava o Vulica ? 
 • Na cava na inaki ni kena tabaki na ivola Kaya na iVolatabu ? 
 • O rawa ni tekivutaka vakacava na vuli iVolatabu ni o vakayagataka na ivola Kaya na iVolatabu ? 
 • Na iwalewale cava ni veivakavulici e yaga ? 
 • O na vukea vakacava e dua e vuli iVolatabu tiko me vakavuvulitaka na Vosa ni Kalou ? 
 [ iYaloyalo ena tabana e 26 ] 
 O sa vakayagataka vinaka tiko na ivola oqo ? 
 [ iYaloyalo ena tabana e 27 ] 
 Ena dua ga na veitalanoa lekaleka e rawa ni vakavuna me taleitaka e dua na ka e kaya na iVolatabu 
 [ iYaloyalo ena tabana e 29 ] 
 Na cava o rawa ni cakava mo dusimaki koya kina e vuli tiko ina iVolatabu ? 
 [ iYaloyalo ena tabana e 30 ] 
 Vukei koya e vuli iVolatabu tiko me toso 
 E Dau Vakavinavinakataka o Jiova na Veika Eda Cakava 
 “ Sa sega ni tawa dodonu na Kalou me guilecava na nomudou cakacaka , kei na loloma , dou a vakatakila ki na yacana . ” ​ — IPERIU 6 : 10 . 
 E vakaraitaka vakacava o Jiova na nona vakavinavinakataki Ruci na yalewa ni Moapi ? 
 O JIOVA e dau vakavinavinakataki ira vakalevu era saga dina mera cakava na lomana , e dau saumi ira tale ga . 
 E kila vinaka na itovo vakasakiti oqo ni Kalou na turaga yalodina o Poasa , ni a kaya vei Ruci na yalewa ni Moapi ena nona karoni nona nei voli e sa yada : “ Me sauma na nomu cakacaka ko Jiova , ia me vakayacori sara na kemui sau maivei Jiova . ” 
 A qai vakalougatataki Ruci beka na Kalou ? 
 Io ! 
 E volai sara tu ga na kena itukutuku ena iVolatabu ! 
 Kena ikuri , erau qai vakamau kei Poasa , basika kina o Tui Tevita kei Jisu Karisito mai na nona iyatukawa . 
 Oya e dua wale ga na ivakaraitaki mai na levu tale era tu ena iVolatabu e dusia na nona dau vakavinavinakataka o Jiova na veika vinaka era cakava na nona tamata . 
 2 , 3 . ( a ) Na cava e vakasakiti kina nona dau vakavinavinakataka o Jiova na ka eda cakava ? 
 ( b ) Na cava eda nuidei kina ni na vakavinavinakataki keda dina ga o Jiova ? 
 Vakamacalataka e dua na kena ivakaraitaki . 
 Ena ka tawadodonu vei Jiova me sega ni vakavinavinakataka na ka vinaka eda cakava . 
 E kaya na Iperiu 6 : ​ 10 : “ Sa sega ni tawa dodonu na Kalou me guilecava na nomudou cakacaka , kei na loloma , dou a vakatakila ki na yacana ni dou a qaravi ira era sa lotu , ia dou sa qarava tikoga . ” 
 E vakasakiti na ka e tukuni oqo me baleti koya na Kalou ni vakaraitaka nona dau vakavinavinakataki ira e vu dina mai yalodra nodra qaravi koya , e dina nira dau cala , ra sega tale ga ni yacova na lagilagi ni Kalou . ​ — Roma 3 : ​ 23 . 
 Nida tamata ga e rawa ni yaco meda nanuma ni tawayaga na ka eda cakava ena noda qaravi Kalou , se , sega ni ganita me vakalougatataki keda . 
 Ia , e kila vinaka o Jiova na noda inaki kei na keda ituvaki , qai ka talei vua ni raica nida qaravi koya mai vu ni lomada . 
 Me kena ivakaraitaki : E kunea e dua na tina e dua na iloloma e nona dela ni teveli ​ — e dua na itaube e saurawarawa sara . 
 A rawa ni biuta vakatikitiki na iloloma oya me sega ni kauaitaka . 
 Ia , e qai liaca ni iloloma nei luvena yalewa lailai ni raica na ivola e toka vata yani kei na itaube , a vakayagataka na nona ilavo maroroi kece me volia kina . 
 E rawa ni veisau sara ga na rai i tinana ni sa na karona na iloloma lailai oya . 
 De dua ena tonawanawa sara na matana , ena mokoti luvena tale beka ga ena levu ni nona vakavinavinaka . 
 4 , 5 . 
 E ucui Jiova vakacava o Jisu ena nona dau vakavinavinakataka na ka eda cakava ? 
 E kila vinaka o Jiova na noda inaki , se na ka eda sega ni rawata , o koya gona e dau marautaka sara nida solia vua na noda vinaka kece , se levu se lailai . 
 Ena tikina oqo , e ucui Tamana vinaka kina o Jisu . 
 Vakasamataka mada na kena itukutuku na yada dravudravua . 
 “ A sa ta cake ko . . . 
 [ Jisu ] , ka raici ira na vutuniyau ni ra sa biuta na nodrai solisoli ki na kato ni lavo . 
 A sa raica talega e dua na yada sa dravudravua ni sa biuta kina e rua nai lavo lalai sara . 
 A sa kaya ko koya , Au sa kaya vakaidina vei kemudou , Na yada dravudravua oqo sa biuta vakalevu kina , ko ira kecega era biuta vakalailai ga : ni ra sa biuta eso ko ira kecega oqo , mai na nodra ka e vuqa , ki na kato ni soli : ia ko koya , sa dravudravua , sa biuta kecega kina na nona ka me bula kina . ” ​ — Luke 21 : ​ 1 - 4 . 
 Nona kila o Jisu na ituvaki ni marama oya ​ — ni yada qai dravudravua ​ — e matata kina vua ni vu dina mai lomana na nona soli ka . 
 E vakavinavinakataka vakalevu na tikina oqo o Jisu . 
 Rawa nida kaya tale ga oqo me baleti Jiova . 
 Sega li ni veivakayaloqaqataki meda kila ni veitalia se vakacava na keda ituvaki , ena ciqomi keda ga na Kalou dau vakavinavinaka o Jiova , vaka kina na Luvena ? 
 O Jiova e Vakaicovitaki Koya na Kai Iciopea Dau Rerevaka na Kalou 
 6 , 7 . 
 Na cava , kei na sala cava , a vakavinavinakataki Epeti - meleki kina o Jiova ? 
 Levu na ivakaraitaki ena iVolatabu e dusia ni o Jiova e dau vakaraitaka nona vakavinavinakataki ira era cakava na lomana . 
 Kena ivakaraitaki o Epeti - meleki , e dua na itokani i Jeremaia , qai dauveiqaravi ena vale nei Setekaia , na tui tawayalodina kei Juta . 
 E kila rawa o Epeti - meleki ni so na turaga kei Juta era beitaki Jeremaia vakailasu ni saqata na veiliutaki , sa lai kolotaki kina ena dua na ikeli titobu me mate ena viakana . 
 A siqema o Epeti - meleki ni cati vakaukaua sara o Jeremaia ena vuku ni itukutuku e kacivaka , mani bolea me lai kerekere vua na tui me vakabulai Jeremaia , e dina ni rawa ni sotava kina na leqa . 
 E kaya ena doudou na turaga ni Iciopea oqo : “ Kemuni na noqu turaga na tui , sa caka ca ko ira na tamata oqo e na ka kece era sa cakava vei Jeremaia na parofita , ko koya era sa biuta ki nai keli ; ena sa mate ga maikea e na viakana . ” 
 Mani vakarota na tui mera tomani Epeti - meleki e 30 na tagane mera lai vueti koya mai na parofita ni Kalou . ​ — Jeremaia 38 : ​ 8 - ​ 13 . 
 E raica o Jiova na vakabauta i Epeti - meleki , oqo na ka e vakavuna na nona doudou qai sega ni rere . 
 A marautaka o Jiova na ka e cakava o Epeti - meleki , e kaya kina vua ena gusu i Jeremaia : “ Raica , au na vakayacora na noqu vosa ki na koro oqo me ca , me sega ni vinaka . . . ia ka’u na vakabulai iko e na siga ko ya , . . . io ko na sega ni soli ki na ligadra na tamata ko sa rerevaka : ni’u na vakabulai iko vakaidina , . . . ia na nomu bula ga ena nomui toki ni valu : ni ko sa vakararavi vei au . ” 
 Io , a vakabulai Epeti - meleki o Jiova , a vakabulai Jeremaia tale ga mai na ligadra na turaga ca kei Juta , vaka kina vei ira na kai Papiloni ena dua tale na gauna e muri era a mai vakavuai Jerusalemi . 
 E kaya na Same 97 : 10 : “ Sa maroroya ko . . . 
 [ “ Jiova , ” NW ] na yalodra na nona tamata yalododonu ; sa vakabulai ira mai na liga ni tamata ca . ” 
 “ Na Tamamu sa Raica na Ka e Vuni ena Sauma Votu Vei Iko ” 
 8 , 9 . 
 Me vaka e vakaraitaka o Jisu , na masu vakacava e dau rogoca o Jiova ? 
 Dua tale na ivakadinadina ni nona dau vakavinavinakataka o Jiova na veika eda cakava ena noda sokaloutaki koya , e laurai ena ka e kaya na iVolatabu me baleta na masu . 
 “ Na nodra masu na yalododonu sa vinakata ko koya . ” 
 Ena gauna i Jisu , e levu na iliuliu ni lotu era dau masu e matanalevu ena nodra vinakata ga mera raici , e sega ni vu dina mai lomadra na nodra masu . 
 “ Sa tu ga vei ira na kenai sau , ” e kaya o Jisu . 
 “ Ia ko iko , ni ko sa masu , curu ki na nomu loqi , ia ni ko sa sogota na kena katuba , masu vua na Tamamu sa tabogo ; ia na Tamamu sa raica na ka e vuni ena sauma votu vei iko . ” ​ — Maciu 6 : ​ 5 , 6 . 
 E sega ni kaya tiko i ke o Jisu ni ca na masu e matanalevu , ni o koya mada ga e dau masu e matanalevu ena so na gauna . 
 Ia , e dau marau sara o Jiova ni vu dina mai lomada na noda masuti koya , nida sega ni masu meda dokai wale ga kina . 
 Na noda masu taudua e vakaraitaka na titobu ni noda lomana na Kalou kei na noda vakararavi vua . 
 Sa rauta me dau qara o Jisu e so na vanua vakanomodi me masu kina . 
 Dua na gauna , a vakayacora oqo “ ni sa mataka caca . ” 
 Dua tale na gauna , a “ cabe taudua ko koya ki na ulu - ni - vanua , me masu . ” 
 Ni bera tale ga ni digitaki iratou nona yapositolo e lewe 12 , a lai masu duadua voli o Jisu ena dua taucoko na bogi . ​ — Marika 1 : ​ 35 ; Maciu 14 : 23 ; Luke 6 : ​ 12 , 13 . 
 Na cava eda kila deivaki ni na yaco ke vu dina mai lomada na noda masu ? 
 Vakasamataka na nona vakatudaliga matua o Jiova ni talaucaka yani na lomana o Luvena ! 
 Io , so na gauna e dau “ tagi domoilevu vakararawa ” o Jisu . 
 “ Ia e na vuku ni nona yalomalumalumu kei na nona yalodina , e a rogoca kina na nona masu na Kalou . ” 
 Eda nuidei tale ga ni na rogoca na Tamada vakalomalagi na noda masu , e vakavinavinakataka tale ga ni raica ni vu dina mai lomada na veika eda talaucaka vua . 
 Io , “ sa voleka ko Jiova vei ira kecega . . . era masu vua e na yalodina . ” ​ — Same 145 : 18 . 
 Na cava na rai i Jiova me baleta na ka eda cakava ni sega ni dua e raici keda ? 
 Ke dau vakavinavinakataka o Jiova na noda masu vua nida tiko taudua , sa na qai wacava na nona vakavinavinaka ni raica na noda talairawarawa vua nida tiko taudua , ni sega ni dua e raici keda ! 
 Io , e raica o Jiova na ka eda cakava lo . 
 O koya gona , na noda dina kei na noda talairawarawa ni sega ni dua e raici keda e vakaraitaka votu noda “ yalo dina ” vei Jiova , e vakaraitaka ni savasava na yaloda qai dei tu meda cakava ga na ka e dodonu . 
 E marautaka dina o Jiova na noda vakayacora oqo ! ​ — Vosa Vakaibalebale 27 : 11 ; 1 Joni 3 : ​ 22 . 
 12 , 13 . 
 Eda na qarauna vakacava na noda vakasama kei na lomada me rawa kina nida vakataki koya na tisaipeli yalodina o Nacanieli ? 
 O koya gona , ena qarauni koya na lotu Vakarisito yalodina mai na ivalavala ca e caka lo e vakaduka na vakasama kei na loma ni tamata , me vaka na saravi ni iyaloyalo ca se na saravi ni ivalavala kaukaua . 
 E dina ni rawa ni vunitaki ena mata ni tamata e so na ka , ia eda kila ni “ sa luvawale ga na ka kecega , ka vakarairaitaki sara , e na mata i koya eda na vakatusai keda vua . ” 
 Ena vinaka noda lewaeloma nida cakava na ka ena marau kina o Jiova , eda na marau tale ga nida kila ni vakadonui keda na Kalou . 
 Sega ni vakabekataki ni o Jiova e marautaki koya e “ lako vakadodonu , ka kitaka nai valavala dodonu , ka vosa dina tiko mai na vu ni yalona . ” ​ — Same 15 : ​ 1 , 2 . 
 Eda na taqomaka gona vakacava na noda vakasama kei na lomada nida bula tu oqo ena vuravura e sa lomoci tu ena ca ? 
 Me ikuri ni noda vakayagataka vinaka na veika kece e solia vei keda o Jiova me vaqaqacotaki kina noda vakabauta , e dodonu meda cata na ka ca ena noda sasaga kece meda qai cakava na ka e vinaka . 
 Meda dau vuki totolo tale ga me kua kina ni yaco na gagadre ca me vakasucuma na ivalavala ca . 
 Vakasamataka na marau levu o na vakila ke cavuta o Jisu vei iko na vosa a cavuta vei Nacanieli ena nona kaya : “ Raica [ na tamata ] . . . sa sega vei koya na dauveivakaisini ! ” 
 E muri , sa qai yaco o Nacanieli , dau vakatokai tale ga me o Pacolomiu , me dua vei ira na 12 na yapositolo i Jisu . ​ — Marika 3 : ​ 16 - ​ 19 . 
 “ Bete Levu Yalovinaka ka Lomadina ” 
 E vakacava na rai i Jisu ena ka e cakava o Meri ni vakatauvatani kei na nodra rai e so tale ? 
 E “ yaloyalo ni Kalou sa sega ni rairai ” o Jisu , o koya gona , e dau vakatotomuri Tamana vinaka sara ga ena nona dau vakavinavinakataki ira era qarava na Kalou ena lewaeloma savasava . 
 Kena ivakaraitaki , ni vo e lima na siga me solia nona bula o Jisu , a tiko voli kei na so na nona tisaipeli ena vale i Saimoni e Pecani . 
 Ena yakavi oya , erau tiko tale ga kina na gane i Lasarusa o Meri kei Marica , taura o Meri “ e dua na paudi waiwai talei sara , a narita dina , ” ( kena isau e via tautauvata kei na isau ni dua na tamata cakacaka ena loma ni dua taucoko na yabaki ) qai livia ena ulu i Jisu kei na yavana . 
 “ A cava e vakamaumautaki kina ? ” 
 era kaya e so . 
 Ia , e duatani na ka e raica o Jisu . 
 E raica ni oya e dua na ivakaraitaki levu ni lomasoli , e titobu tale ga na kena ibalebale ni vakasamataki vata kei na nona sa vakarau vakamatei me bulu tale ga . 
 E sega kina ni vakalewai Meri o Jisu , e vakavinavinakataki koya ga . 
 “ E na veivanua kece ga e na vunautaki kina na i Tukutuku Vinaka , ” e kaya o Jisu , “ e na tukuni kina na ka e cakava na yalewa oqo , ka me kena i divi . ” ​ — Maciu 26 : ​ 6 - ​ 13 , VV . 
 15 , 16 . 
 E yaga vakacava vei keda na nona mai bula vakatamata kei na nona mai qaravi Kalou e vuravura o Jisu ? 
 Eda kalougata ni noda iliuliu o Jisu , vakauasivi ni dau kauaitaka qai vakavinavinakataka na veika eda dau cakava ! 
 Na nona mai bula vakatamata li e vuravura o Jisu e sa vakarautaki koya sara ga ena itavi e vakarautaka tu vua o Jiova ​ — oya me Bete Levu , me Tui tale ga , taumada ena nodra ivavakoso na lumuti qai muri me baleti vuravura taucoko . ​ — Kolosa 1 : ​ 13 ; Iperiu 7 : ​ 26 ; Vakatakila 11 : 15 . 
 Ni bera ni lako mai vuravura o Jisu , dua na ka na nona dau taleitaki keda na tamata . 
 Ena nona mai bula vakatamata , sa qai mai vakila na veika dredre eda dau sotava ena noda qarava na Kalou . 
 E vola na yapositolo o Paula : “ Sa kilikili kina kei koya [ Jisu ] me yaco me vakataki ira sara na tacina e na ka kece ga ; me yaco rawa kina me nodra Bete Levu , dauloloma ka lomadina . . . 
 Me vaka ni a sa dau veretaki ka vakararawataki ko koya , sa rawa vua edaidai me vukei ira era sa dau veretaki . ” 
 Sa rawa vei Jisu me “ lomani keda e na noda malumalumu ” baleta ni a “ veretaki e na veitikina kece sara me vakataki keda , ia e a sega sara ni bau i valavala ca ko koya . ” ​ — Iperiu 2 : ​ 17 , 18 , VV ; 4 : ​ 15 , 16 , VV . 
 17 , 18 . ( a ) Cava eda dikeva rawa ena ka e kaya o Jisu ina vitu na ivavakoso mai Esia Lailai me baleta na titobu ni nona vakavinavinaka ? 
 ( b ) Na cava era sa vakarautaki tiko yani kina na lotu Vakarisito lumuti oya ? 
 Ni vakaturi o Jisu , sa qai matata ga vua na veika rarawa eratou dau sotava nona yapositolo . 
 Dikeva mada na nona ivola ina vitu na ivavakoso e Esia Lailai , me vaka e qai vola na yapositolo o Joni . 
 E kaya o Jisu ina ivavakoso mai Simurina : “ Au sa kila na nomu . . . vakararawataki kei na nomu dravudravua . ” 
 E vaka e kaya tiko o Jisu , ‘ Au kila vinaka na nomuni leqa ; Au kila vinaka na veika oni sotava tiko . ’ 
 Ena nona yalololoma , salavata kei na kaukaua e soli vua ena vuku ni nona vosota na rarawa me yacova sara na mate , e qai tomana o Jisu : “ Dou gumatua mo dou yacova na mate , au na qai solia vei kemudou nai sala ni bula . ” ​ — Vakatakila 2 : ​ 8 - ​ 10 . 
 Nida raica na veika e kaya o Jisu ina vitu na ivavakoso , eda na dikeva kina ni kila vinaka o koya na veika dredre era sotava voli na nona tisaipeli , e vakavinavinakataka tale ga na nodra yalodina . 
 Nanuma ni o Jisu a vosa tiko vei ira na lotu Vakarisito lumuti e nodra inuinui mera veiliutaki vata kei koya i lomalagi . 
 O koya gona , era sa vakarautaki tiko mera ucui koya nodra Turaga ena vuku ni itavi cecere mera qarava , oya mera taurivaka na isoro i Karisito me wali kina na leqa vakaitamera e sa mai bika tu na kawatamata . ​ — Vakatakila 5 : ​ 9 , 10 ; 22 : ​ 1 - 5 . 
 19 , 20 . 
 Era vakaraitaka vakacava na lewe ni ‘ isoqosoqo levu ’ na nodra vakavinavinakataki Jiova kei na Luvena ? 
 Na loloma i Karisito e sega ni yala ga vei ira na nona imuri lumuti , ia e tarai ira tale ga na ‘ so tani tale na sipi , ’ e milioni vei ira oqo era na lewe ni “ soqosoqo levu . . . mai na veivanua kece , ” era na bula sivia “ na veivakararawataki levu . ” 
 O ira oqo era sa tabili mai ena yasa i Jisu ena vuku ni nodra marautaka na isoro ni veivoli , kei na nodra na rawa ni taukena na bula tawamudu . 
 Era vakaraitaka vakacava na nodra vakavinavinaka ? 
 Ena nodra “ qaravi koya [ na Kalou ] e na siga kei na bogi . ” ​ — Vakatakila 7 : ​ 15 - ​ 17 . 
 Sa toka ena tabana e 27 ina 30 na itukutuku ni cakacaka e vuravura raraba me baleta na yabaki vakacakacaka sa oti , 2006 . 
 Nida dikeva , eda na vakadinata ni o ira na italatala yalodina oqo era sa qaravi Jiova dina tiko “ ena siga kei na bogi . ” 
 Ena loma mada ga ni dua na yabaki oqori , era vakayagataka kina o ira , kei ira na ilawalawa lailai lumuti era se vo e vuravura , e 1,333,966,199 na aua ena cakacaka vakaitalatala ​ — na balavu ni gauna oqo e tautauvata kei na 150,000 vakacaca na yabaki ! 
 Vakaraitaka Tiko ga na Nomu Vakavinavinaka ! 
 21 , 22 . ( a ) Me baleta na noda dau vakavinavinaka , na cava me qaqarauni kina na lotu Vakarisito ena gauna oqo ? 
 ( b ) Cava ena dikevi ena ulutaga e tarava ? 
 E veivakadrukai na nodrau dau vakavinavinakataka o Jiova kei na Luvena na ka eda cakava na tamata ivalavala ca . 
 Ia , ka ni rarawa ni levu ga era sega ni bau via kauaitaka na Kalou , era kauaitaka ga na veika e baleti ira . 
 E vola o Paula ni vakamacalataki ira tiko na bula ena “ iotioti ni veisiga ” nira na “ dau nanumi ira ga , dau kocova na ilavo . . . 
 Era na sega sara ga ni dau vakavinavinaka . ” 
 Era duidui sara na lotu Vakarisito dina . 
 Era vakaraitaka nodra vakavinavinakataka na veika e cakava vei ira na Kalou ena nodra dau masuti koya mai vu ni lomadra , era marautaka nodra talairawarawa vua na Kalou , ra qai qaravi koya ena yalodra taucoko ! ​ — Same 62 : 8 ; Marika 12 : 30 ; 1 Joni 5 : 3 . 
 E sega ni tukuni rawa na levu ni isolisoli vakayalo e vakarautaka tu vakayalololoma vei keda o Jiova . 
 Ena ulutaga gona e tarava , eda na dikeva kina e vica . 
 Nida vakasamataki ira tiko na “ [ i ] solisoli vinaka ” kece oqo , me uqeta mada ga na lomada meda vakalevutaka tiko ga na noda dau vakavinavinaka . ​ — Jemesa 1 : 17 . 
 O na Sauma Vakacava ? 
 • Sa vakaraitaka vakacava o Jiova nona dau vakavinavinakataka na veika eda cakava ? 
 • Eda na vakamarautaka vakacava na loma i Jiova nida tiko taudua ? 
 • Sala cava soti e dau vakaraitaka kina o Jisu na nona vakavinavinaka ? 
 • Ena nona itavi ni veiliutaki , e sa qai uasivi ga vakacava na veinanumi kei na vakavinavinaka i Jisu ena nona mai bula e vuravura ? 
 [ iYaloyalo ena tabana e 17 ] 
 Me vaka ga na nona taleitaka na itubutubu na ka lailai cava e bau rawata vua na luvena , e dau taleitaka tale ga o Jiova na noda solia vua na noda vinaka kece 
 Me Kua ni Cegu na Nomu Dau Vakavinavinaka 
 “ Sa ka talei vei au na nanuma ni lomamuni na Kalou ! 
 A ka levu na kenai wiliwili ! ” ​ — SAME 139 : 17 . 
 1 , 2 . 
 Na cava meda vakavinavinakataka kina na Vosa ni Kalou , e vakaraitaka vakacava na daunisame na nona vakavinavinaka ? 
 ENA gauna e vakavinakataki tiko kina na valenisoro i Jiova mai Jerusalemi , a kunea na bete levu o Ilikaia e dua na ka vakasakiti , oya “ nai vola ni vunau i Jiova ka solia ko Mosese . ” 
 E vakabauti ni ilavelave oqo a volai ni rauta e 800 na yabaki yani e liu ! 
 De dua o rawa ni vakasamataka na marau i Tui Josaia ni sa soli vua na ivola ! 
 Io , dua na ka nona taleitaka , sega ni bera nona kerei Safani na vunivola me wilika vua . ​ — 2 Veigauna 34 : ​ 14 - ​ 18 . 
 Nikua , sa tu vakarawarawa na Vosa ni Kalou . 
 E bilioni na lewe i vuravura e sa rawa nira wilika taucoko se vakatikina ena nodra dui vosa . 
 Sa beci beka na Vosa ni Kalou ena kena sa mai tu vakarawarawa ? 
 Sega sara ! 
 Na veika e volai kina e nei koya sa Cecere Sara , qai volai me yaga vei keda . 
 E vola na daunisame o Tevita ena vuku ni nona rai me baleta na Vosa ni Kalou : “ Sa ka talei vei au na nanuma ni lomamuni na Kalou ! 
 A ka levu na kenai wiliwili ! ” ​ — Same 139 : 17 . 
 Eda kila vakacava ni o Tevita e dua e taura vakabibi nona veiwekani kei na Kalou ? 
 E sega ni cegu o Tevita na nona dau vakavinavinakataki Jiova , nona Vosa , kei na nona ituvatuva me baleta na sokalou savasava . 
 Eda rawa ni kila na ivakarau ni yalo i Tevita mai na levu na Same totoka a bulia . 
 Kena ivakaraitaki , e vola o koya ena Same 27 : 4 : “ E dua na ka ka’u sa gadreva vei Jiova , oqori ga ka’u na segata tiko ; me’u tiko e na vale i Jiova e na veisiga kecega ni noqu bula , me’u vakaraica na lagilagi i Jiova , ka vakatarotaro tiko e na nona vale ni soro . ” 
 Ena vosa taumada vakaIperiu , na vosa e vakadewataki me “ vakatarotaro tiko ” e vakaibalebaletaki ena vakasama vakatitobu , me digovi vinaka , me raici ena yalo e marau , vakamuduo , kei na qoroqoro . 
 E matata vakasigalevu ni o Tevita e dua e taura vakabibi na nona veiwekani kei na Kalou , e dau vakavinavinakataka na isolisoli vakayalo i Jiova , dau qai vakamareqeta na veika dina lalai vakayalo e vakatakila mai o Jiova ena kena gauna . 
 E bibi me vakatotomuri na ivakaraitaki ni nona dau vakavinavinaka . ​ — Same 19 : ​ 7 - ​ 11 . 
 Vakavinavinakataka na Nomu Kila na Dina ena iVolatabu 
 Cava e vakavuna me ‘ reki kina o Jisu ena yalo tabu ’ ? 
 Na noda kila na veika titobu ena Vosa ni Kalou e sega ni vakatau ena noda vuli torocake , ni vuli vaka oqori e rawa ni vakavuna na qaciqacia . 
 E vakatau ga ena loloma i Jiova , na nona loloma e vakaraitaka vei ira na yalomalumalumu kei ira na yalomalua era kauaitaka na nodra bula vakayalo . 
 Ena nona tukuna tiko o Jisu na nodra sa yaco e so era tamata ga vakataki keda me volai na yacadra mai lomalagi , “ sa vakasinaiti koya e na reki na Yalo Tabu ka sa kaya , ‘ Au sa vakavinavinaka vei kemuni Tamaqu , na Turaga ni lomalagi kei vuravura , ni ko ni sa vunia na veika oqo vei ira na vuku kei ira na kilaka , ka vakatakila ga vei ira na gone lalai . ’ ” ​ — Luke 10 : ​ 17 - 21 , VV . 
 Na cava mera kua ni vakawalena kina na tisaipeli i Jisu na ka dina me baleta na Matanitu ni Kalou e vakatakilai vei ira ? 
 E vu sara ga mai lomana nona cavuta na masu oya , oti sa qai kaya o Jisu vei iratou nona tisaipeli : “ Sa kalougata na mata sa raica na veika dou sa raica ; ni’u sa kaya vei kemudou , era lewe vuqa na parofita kei na tui era a via raica na veika dou sa raica , a ra sa sega ni raica ; me ra rogoca talega na veika dou sa rogoca , a ra sa sega ni rogoca . ” 
 Io , a uqeti iratou nona tisaipeli o Jisu me ratou kua ni vakawaletaka na dina me baleta na Matanitu ni Kalou e sa vakatakilai vei iratou . 
 Na ka dina oqo a se sega ni bau vakatakilai vei ira na tamata ni Kalou e liu , e dravusakulukulu tale ga me na vakatakilai “ vei ira na vuku kei ira na kilaka ” ena gauna i Jisu ! ​ — Luke 10 : ​ 23 , 24 . 
 6 , 7 . ( a ) Na cava e so na vuna meda vakavinavinakataka kina na dina mai vei Jiova ? 
 ( b ) Na duidui levu cava e sa laurai votu nikua ena lotu dina kei na lotu lasu ? 
 Ena noda gauna oqo , e levu sara na vuna meda vakavinavinakataka kina na dina mai vei Jiova , vakabibi ni vakayagataka tiko o Jiova na “ dauveiqaravi yalo dina ka vuku ” me vakatitobutaka tiko ga na noda kila na nona Vosa . 
 Me baleta na gauna ni ivakataotioti , a vola na parofita o Taniela : “ Era na veiciciyaki na lewe vuqa , ka na vakalevutaki talega na vuku . ” 
 E sega ni vakabekataki ni o na vakadinata ni gauna oqo e sa “ vakalevutaki ” na nona kilai o Jiova , kei na nodra sa qai vakani vinaka ga vakayalo na nona tamata . 
 Sa duidui dina na kedra ituvaki bulabula vakayalo na tamata ni Kalou ni vakatauvatani kei na nodra veilecayaki na lewe i Papiloni na Ka Levu ! 
 E levu era sa lialiaci , era biuti lotu lasu ra qai goleva na sokalou dina . 
 O ira na yalomalumalumu oqo era sega ni vinakata mera “ vakayacora tale ga na . . . i valavala ca [ i Papiloni na Ka Levu ] ” se “ vaka i votavota e na veika rarawa e na yaco vua . ” 
 O Jiova kei ira na nona tamata era sureti ira kece era vaka oqo mera mai lewena na ivavakoso Vakarisito dina . ​ — Vakatakila 18 : ​ 2 - 4 , VV ; 22 : 17 . 
 Ra Yau Yani Vua na Kalou o Ira na Dau Vakavinavinakataki Koya 
 8 , 9 . 
 Sa vakayacori tiko vakacava nikua na vosa e volai ena Akeai 2 : 7 ? 
 A parofisaitaka o Jiova me baleta na nona valenisoro vakayalo : “ Ka’u na vakayavalataka na veimatanitu kecega , ena qai yaco mai na ka sa domoni e na veimatanitu kecega ; ia ka’u na vakasinaita na vale oqo e nai ukuuku . ” 
 Na parofisai vakatubuqoroqoro oqo a vakayacori taumada ena gauna i Akeai ena nodra suka tale na vo ni tamata ni Kalou era a tu vakavesu mera lai tara tale na valenisoro e Jerusalemi . 
 Nikua , e sa mai vakayacori tale ena valenisoro levu vakayalo i Jiova na vosa a cavuta oya o Akeai . 
 Sa ra yau oti mai e vica vata na milioni ina valenisoro vakayalo mera mai qarava na Kalou “ vakayalo ka vakaidina . ” 
 Kena ikuri , era se yau tiko ga mai e veiyabaki e vica na drau na udolu ‘ na ka domoni mai na veimatanitu . ’ 
 Kena ivakaraitaki , eda raica ena ivolatukutuku ni cakacaka ena yabaki sa oti , 2006 , nira papitaiso e lewe 248,327 ena nodra sa yalataki ira vei Jiova . 
 Oqo e rauta tiko ni 680 na ka vou e veisiga ! 
 Nodra taleitaka na ka dina kei na nodra vinakata mera matataki Jiova ena nodra kacivaka na itukutuku ni matanitu e ivakaraitaki ni nodra sa yau dina yani mera qarava na Kalou . ​ — Joni 6 : ​ 44 , 65 . 
 10 , 11 . 
 Talanoataka e dua na vakasavuirogorogo e vakaraitaka na ka era raica vakamatata e so e uqeti ira sara ga mera kila na dina ena iVolatabu . 
 Levu na yalomalumalumu era taleitaka na ka dina nira sa qai raica vakamatata ni “ dua tani na yalododonu ka dua tani na tamata ca , ni sa dua tani ko koya sa qarava na Kalou ka dua tani ko koya sa sega ni qaravi koya . ” 
 Vakasamataka mada na kedrau italanoa o Wayne kei Virginia , e dua na veiwatini erau lewe ni lotu Tawase , ia e sega ni dua e vakacegui rau rawa ena veika erau dau vakataroga tu me baleta na lotu . 
 Erau cata na ivalu , erau veilecayaki gona , erau rarawa ni rau raici ira na italatala nira masulaki ira na sotia , era masulaka tale ga na iyaragi ni ivalu . 
 Ni rau qase mai , erau vakila ni rau sa sega ni kauaitaki vei ira na vo ni lewenilotu , dina ni dau veituberi ena wilivola ni Sigatabu o Virginia ena loma ni vica vata na yabaki . 
 Erau kaya : “ Sega ni dua e bau mai raici keirau se me kauaitaka neirau bula vakayalo . 
 Ka ga e vinakata na lotu na neirau ilavo . 
 Dua na ka na neirau yalolailai . ” 
 Erau sa qai lomatarotaro ga vakalevu ni sa tokona na lotu na vakawati vakamataqali vata . 
 Donuya na gauna oya , sa yaco kina me iVakadinadina i Jiova o makubudrau , qai tarava mai o luvedrau . 
 Taumada , erau a sega ni taleitaka na veisau oqo o Wayne kei Virginia , e muri sa qai veisau na lomadrau , rau vakadonuya tale ga me rau vuli iVolatabu . 
 “ Ena loma ni tolu na vula , ” e kaya o Wayne , “ keirau vulica kina e levu sara na ka mai na iVolatabu ni vakatauvatani kei na 70 na yabaki ni neirau bula sa sivi ! 
 Keirau sega ni kila vakadua ni yaca ni Kalou o Jiova , keirau sega tale ga ni kila e dua na ka me baleta na Matanitu ni Kalou kei na Parataisi e vuravura . ” 
 Sega ni dede erau sa tekivu lakova na soqoni na veiwatini yalomalumalumu oqo , erau vakaitavi tale ga ena cakacaka vakaitalatala . 
 “ Keirau via tukuna na ka dina vei ira na tamata kece ga , ” e kaya o Virginia . 
 Erau papitaiso ena yabaki 2005 ni rau sa yabaki 80 vakacaca ruarua . 
 Rau kaya : “ Keirau sa qai kunea na vuvale dina Vakarisito . ” 
 Vakavinavinakataka Noda “ Vakarautaki ki Nai Valavala Vinaka Kecega ” 
 Na cava e dau vakarautaka o Jiova vei ira nona tamata , ia na cava meda cakava me yaga kina vei keda ? 
 O Jiova e dau vukei ira nona tamata me rawa nira cakava na lomana . 
 Kena ivakaraitaki , a matata vinaka na ivakasala e tauca vei Noa ena itaratara ni waqa ​ — vakabibi ni itavi oqo e dodonu sara ga me caka vinaka ! 
 E qai caka dina vakavinaka . 
 Ena vuku ni cava ? 
 Baleta ni cakava o Noa “ me vaka na ka kecega sa vakarota vua na Kalou , io , sa cakava vakakina . ” 
 Nikua tale ga , o Jiova e sa vakaiyaragitaki ira na nona tamata mera cakava na lomana . 
 Qai noda cakacaka bibi duadua e vakacolata vei keda o Jiova meda vunautaka na itukutuku vinaka ni Matanitu ni Kalou , da vukei ira tale ga na yalomalumalumu mera tisaipeli i Jisu Karisito . 
 Ia , me vakataki Noa ga , na noda vakayacora vinaka na noda itavi e vakatau ena noda talairawarawa . 
 E dodonu meda muria ena yalomalumalumu na veidusimaki e vakarautaka o Jiova ena nona Vosa kei na nona isoqosoqo . ​ — Maciu 24 : 14 ; 28 : ​ 19 , 20 . 
 E sa vakarautaki keda tiko vakacava o Jiova ena gauna oqo ? 
 Ena noda vakayacora vinaka na cakacaka oya , e dodonu meda vulica meda “ wasea vakadodonu ” na noda iyaragi levu duadua ​ — na Vosa ni Kalou ​ — me vaka ni yaga “ mei vakavuvuli , me vunauca na ca , me ia kina na vakadodonutaki , me ia kina na vakatavuvuli e na ka e dodonu : me yaco kina na tamata ni Kalou me vakarau tu , ni sa vakarautaki ki nai valavala vinaka kecega . ” 
 Me vaka ga ena imatai ni senitiuri , e vakarautaka o Jiova na ivavakoso Vakarisito me tuberi keda ena noda vakayacora noda itavi . 
 Nikua , ena 99,770 na ivavakoso e veiyasa i vuravura , e sa tuvanaki e veimacawa na Koronivuli ni Vuli Vunau kei na Soqoni ni Cakacaka meda vakarautaki kina ena cakacaka vakaitalatala . 
 O dau vakaraitaka beka na nomu vakavinavinakataka na soqoni bibi kece oqo ena nomu sega ni calata , kei na nomu bulataka sara na veika o vulica kina ? ​ — Iperiu 10 : ​ 24 , 25 . 
 Era vakaraitaka vakacava na tamata i Jiova na nodra vakavinavinakataka na nodra ilesilesi dokai mera qarava na Kalou ? 
 ( Vakamacala tale ga mai na itukutuku ni cakacaka e tabaki ena tabana e 27 - 30 . ) 
 E vica vata na milioni na tamata ni Kalou e veiyasa i vuravura era sa gumatua sara tiko ga ena cakacaka vakaitalatala me ivakaraitaki ni nodra vakavinavinakataka na veituberi e caka vei ira . 
 Kena ivakaraitaki , ena yabaki sa oti , 2006 , era vakayagataka kina e 6,741,444 na dautukutuku ni Matanitu ni Kalou e rauta ni 1,333,966,199 na aua ena veibasoga ni cakacaka vakaitalatala kece , wili kina na vakavulici ni 6,286,618 na vuli iVolatabu . 
 Oqo e vica na tikina veivakauqeti eda dikeva ena itukutuku ni noda cakacaka e vuravura raraba . 
 O sureti mo dikeva vinaka na ripote ni na vakayaloqaqataki iko me vaka ga ni a vakayaloqaqataki ira na tacida lotu Vakarisito ena imatai ni senitiuri na itukutuku era rogoca me baleta na toso ni cakacaka ena gauna oya . ​ — Cakacaka 1 : ​ 15 ; 2 : ​ 5 - ​ 11 , 41 , 47 ; 4 : 4 ; 6 : 7 . 
 Na cava me kua ni yalolailai kina e dua e solia na nona vinaka kece ena nona qaravi Jiova ? 
 Na levu ni veivakacaucautaki e vakayacori vua na Kalou e veiyabaki e vakaraitaka na levu ni nodra vakavinavinaka na tamata i Jiova ena vuku ni nodra mai kilai Jiova kei na nodra rawa ni tukuna yani na veika e baleti koya . 
 Na nodra isoro ni vakavinavinaka e so na tuakada vakayalo era sa qase , tauvimate , se vakaleqai na ituvaki ni yagodra e rawa ni vakatauvatani kei na ilavo lailai a solia na yada . 
 Ia , meda kua ni guilecava ni o Jiova kei na Luvena erau vakavinavinakataki ira dina era qarava na Kalou ena nodra vinaka kece , era cakava na ka sara ga e sa rawa nira cakava . ​ — Luke 21 : ​ 1 - 4 ; Kalatia 6 : 4 . 
 Na iyaragi ni veivakavulici cava e sa vakarautaka na Kalou ena veiyabaki sa oti ? 
 Me ikuri ni nona vakarautaki keda o Jiova ena cakacaka vakaitalatala , e vakayagataka na nona isoqosoqo me vakarautaka vei keda e so na iyaragi totoka ni veivakavulici . 
 Ena vicasagavulu na yabaki sa oti oqo , era okati ena iyaragi oqo na ivola Na Ka Dina sa Basika ki na Bula Tawamudu , E Rawa Mo Bula Tawamudu ena Parataisi e Vuravura , Na Ka Mo Kila Mo Bula Tawamudu Kina , kei na kena se qai taba ga oqo , Na Cava Sara Mada e Kaya na iVolatabu ? 
 O ira era vakavinavinakataka dina na isolisoli kece oqo era na vakayagataka sara vakavinaka ena cakacaka vakaitalatala . 
 Vakayagataka Vinaka na iVola , Kaya na iVolatabu 
 17 , 18 . ( a ) Ena ivola na Kaya na iVolatabu , na kena iwasewase cava o dau taurivaka vakalevu ena cakacaka vakaitalatala ? 
 ( b ) Na cava e kaya e dua na ivakatawa ni tabacakacaka me baleta na ivola , Kaya na iVolatabu ? 
 Na ivola , Na Cava Sara Mada e Kaya na iVolatabu ? 
 e 19 na kena wase , taurivaki kina na vosa rawarawa , matata , qai tiko na kena ikuri e vakamacalataki kina vakamatailalai e so na ulutaga dredre . 
 E sa vakadinadinataki tiko nikua na kena cakayaco ena cakacaka vakaitalatala . 
 Kena ivakaraitaki , e vakamacalataki ena wase 12 na ulutaga , “ Muria na iVakarau ni Bula e Taleitaka na Kalou . ” 
 Na ulutaga oqo e vakamacalataka na ka e rawa ni cakava e dua me itokani kina ni Kalou , e dina ni a sega ni vakasamataka tu beka , se nanuma ni na rawata . 
 Sa ciqomi tiko vakacava na ivola ni vuli iVolatabu oqo ? 
 E kaya e dua na ivakatawa ni tabacakacaka mai Ositerelia ni ivola na Kaya na iVolatabu e “ vakavu kauai vakalevu vei ira na itaukeinivale , e tekivu rawa kina na veivosaki . ” 
 E tomana ni rawarawa dina na taurivaka na ivola oqo , “ e sa vakavuna tale ga na nodra taleitaka cake sara na cakacaka vakaitalatala e levu na dautukutuku . 
 Sa rauta me levu era sa okata tu na ivola oqo me dua na iyau talei ! ” 
 19 - 21 . iTalanoa cava soti e vakaraitaka na kena sa cakayaco tiko na ivola Kaya na iVolatabu ? 
 “ E talai kemudrau dina mai na Kalou . ” 
 Oqori na ka e kaya e dua na marama mai Guyana vua na painia e tukituki ena nona matanikatuba . 
 Se qai biuti koya na tagane erau a tiko vakatevoro voli me sa qarava duadua na rua na luvedrau lalai . 
 Mani dolava na painia na ivola , Kaya na iVolatabu ena wase 1 , qai wilika vakadomoilevu na parakaravu e 11 ena ulutaga lailai , “ E Raica Vakacava na Kalou na Veika Tawadodonu Eda Sotava ? ” 
 “ E tarai koya sara ga na veika e cavuti ena ivola , ” e kaya na painia . 
 “ Mani lako i loma ni nona sitoa qai lai tabaka na tagi . ” 
 Vakadonuya na marama oqo me vuli iVolatabu kei na dua na marama e kea e tacida vakayalo , nikua sa toso vinaka sara tiko . 
 O José mai Sipeni , a mate na watina ena vakacalaka e gaunisala . 
 Sa qai nona cakacaka me vakayagataka na wainimate gaga me vakaseavutaka kina nona rarawa , qara tale ga na nodra veivuke na vuniwai ni mona . 
 Ia , era sega ni sauma rawa na vuniwai ni mona na taro e bibi duadua vei José : “ Na cava e vakatara kina na Kalou me mate na watiqu ? ” 
 Dua na siga , e qai sotavi Francesc o José , erau cakacaka vata . 
 Mani vakatura o Francesc me rau veivosakitaka na wase 11 ni ivola na Kaya na iVolatabu , ena ulutaga , “ Na Cava e Vakalaiva Kina na Kalou me Yaco Tiko ga na Veika Rarawa ? ” 
 Dua na ka na nona taleitaka o José na ivakamacala vakaivolatabu ena ivola , kei na ivakatautauvata ni qasenivuli kei na gonevuli . 
 E tekivu vulica vagumatua na iVolatabu , tiko ena dua na soqo ni tabacakacaka , nikua e sa dau lakova vakawasoma na soqoni ena Kingdom Hall . 
 E dau doka na Vosa ni Kalou o Roman , e yabaki 40 , e dua na daubisinisi mai Poladi . 
 Ia , ni dau ogaoga vakalevu ena nona cakacaka , e sega ni toso vinaka kina nona vuli iVolatabu , toso berabera tale ga . 
 Ia , a tiko ena dua na soqo ni tikina , taura sara mai kina na ivola Kaya na iVolatabu . 
 Oti vakalailai oya sa vakilai sara ga na veisau ena nona bula . 
 E kaya o koya : “ Na ivola oqo e vakamatatataka sara ga vei keda na ivakavuvuli e so ena iVolatabu , da mai raica yani kina na ivakavuvuli taucoko ena iVolatabu me vaka ga e dua na iyaloyalo totoka . ” 
 Sa vuli iVolatabu tiko vakawasoma ena gauna oqo o Roman , vakilai tale ga vua na nona toso vakayalo . 
 Me Kua Mada ga ni Cegu na Noda Dau Vakavinavinaka 
 22 , 23 . 
 Eda na vakaraitaka vakacava na noda vakavinavinakataka tiko ga na inuinui e vakarautaka vei keda na Kalou ? 
 Me vaka e vakamacalataki ena soqo ni tikina e kena usutu na “ Voleka Noda Vakabulai ! , ” e vakanamata na lotu Vakarisito dina ena “ veivakabulai dina ” e yalataka na Kalou e rawati ena dra vakadavei i Jisu Karisito . 
 E sala vinaka duadua meda vakaraitaka kina noda vakavinavinakataka mai vu ni lomada na inuinui totoka oqo , na noda saga tiko ga meda vakasavasavataki keda mai “ na cakacaka sa ka ni mate , ” da qai “ qarava na Kalou bula . ” ​ — Iperiu 9 : ​ 12 , 14 . 
 Io , e vakatubuqoroqoro dina nida vakasamataka ni sivia na ononamilioni era yalodina voli ga ena nodra qarava na Kalou , vakauasivi nida bula ena gauna e sa sega ni tukuni rawa kina na levu ni nodra dui nanumi ira ga na tamata . 
 E sa ivakaraitaki tale ga ni nodra doka na tamata i Jiova na nodra qaravi Kalou ena nodra kila ni ‘ sega ni ka wale ga na nodra cakacaka ena vuku ni Turaga . ’ 
 Me kua mada ga ni cegu na noda dau vakavinavinaka ! ​ — 1 Korinica 15 : 58 ; Same 110 : 3 . 
 O na Sauma Vakacava ? 
 • Na cava e vakavulica vei keda na daunisame me baleta na noda vakavinavinakataka na Kalou kei na isolisoli vakayalo e vakarautaka ? 
 • Sa vakayacori tiko vakacava nikua na veivosa e volai ena Akeai 2 : 7 ? 
 • E vakaiyaragitaki ira vakacava nona tamata o Jiova mera qaravi koya kina vakavinaka ? 
 • O na vakaraitaka vakacava na nomu vakavinavinakataka na vinaka i Jiova ? 
 [ iYaloyalo ena tabana e 25 ] 
 E vakaiyaragitaki keda vinaka o Jiova meda cakava na lomana 
 Tagane Vakawati — Vakatotomuria na Veiliutaki i Karisito 
 “ E ulu ni tagane yadua na Karisito . ” ​ — 1 KORINICA 11 : 3 , NW . 
 1 , 2 . ( a ) Ena kilai vakacava na tagane vakawati e cakava vinaka na nona itavi ? 
 ( b ) Na cava e bibi kina na noda vakabauta ni tauyavutaka na Kalou na vakawati ? 
 O NA kila vakacava na tagane vakawati e cakava vinaka na nona itavi ? 
 E baleta beka ni tagane vuku se kaukaua ? 
 E levu beka na nona rawailavo ? 
 Se e baleta ni dau lomani iratou qai yalovinaka tale ga vei iratou na nona veitinani ? 
 E levu na tagane vakawati era sega so ni cakava vinaka na iotioti ni ivakatagedegede oqo baleta ni lewai ira tiko na yalo ni vuravura kei na ivakatagedegede ni tamata . 
 E baleta tale ga nira sega ni via muria na nona ivakasala o koya e tauyavutaka na vakawati , o koya tale ga e ‘ kauta mai na sui ni sarisari i tagane , bulia kina e dua na yalewa , qai kauti koya vei tagane . ’ ​ — Vakatekivu 2 : 21 - 24 . 
 E vakadeitaka o Jisu Karisito na itukutuku ena iVolatabu oqori me baleta na tauyavutaki ni vakawati ena nona tukuna vei ira na vakalewai koya : “ Dou sa sega beka ni wilika ni sa buli rau ga me dua e tagane ka dua e yalewa ko koya na Dauveibuli mai na i vakatekivu , ka kaya , ‘ E na vuku ni ka oqo sa na biuti tamana kei tinana kina na tagane ka kabita na watina , ka rau sa yaco me duabau ga na lewe rua ? ’ 
 E rau sa qai sega ni lewe rua tiko ga , e rau sa duabau ga . 
 Na ka sa vauca vata na Kalou [ ena vakamau ] me kakua ni tawasea na tamata . ” 
 E macala gona ni vakatau na kena marautaki na vakawati ena kena nanumi dei tiko ni tauyavutaka na vakawati na Kalou qai dodonu tale ga me muri na ivakasala ena Vosa ni Kalou , na iVolatabu . 
 Na Ka e Vinakati Vei Tagane Vakawati 
 3 , 4 . ( a ) Na cava e kila vinaka kina na bula vakawati o Jisu ? 
 ( b ) O cei na wati Jisu vakatakarakara , me vakacava na nodra ivalavala na tagane vakawati vei watidra ? 
 Me rawa ni cakava vinaka na nona itavi na tagane vakawati , ena vinakati me vulica na veika e tukuna o Jisu qai muria tale ga na veika e cakava . 
 E kila vinaka o Jisu na veika e baleta na vakawati ni a tiko ena gauna e buli kina na imatai ni tagane kei na yalewa kei na gauna erau vakamautaki kina . 
 A kaya na Kalou o Jiova vua : “ Me daru bulia na tamata me ucui kedaru , me itovo vata kei kedaru . ” 
 A vosa tiko na Kalou vua e bulia taumada ni bera ni bulia na veika kece , o koya tale ga e “ qai tiko kaya me matai daucakacaka . ” 
 E “ ulumatua ko koya , ka sa ulu ni veika kece ga . ” 
 E “ [ i ] vakatekivu ni cakacaka ni Kalou , ” baleta ni sa buli oti o koya ni bera na kena qai buli na lomalagi kei vuravura . ​ — Kolosa 1 : 15 , VV ; Vakatakila 3 : 14 . 
 E vakatokai o Jisu me “ Lami ni Kalou , ” e dau vakatakarakarataki tale ga me tagane vakawati . 
 A kaya e dua na agilosi : “ Lako mai . 
 Au na vakatakila vei iko na Yalewa vou , na wati ni Lami . ” 
 O cei na yalewa vou oqo se watina ? 
 Era vakatokai mera “ wati ni Lami ” o ira na imuri yalodina i Karisito era lumuti ena yalo tabu , era na veiliutaki kei koya mai lomalagi . 
 O koya gona , na ivalavala i tagane vakawati vei watina e vaka sara ga na ivalavala i Jisu vei ira nona tisaipeli ena gauna e tiko kina kei ira e vuravura . 
 O Jisu e nodra ivakaraitaki o cei ? 
 E tukuni ena iVolatabu ni o Jisu e ivakaraitaki vei ira kece na nona imuri , me vaka eda wilika : “ A vakararawataki tale ga na Karisito e na vukumuni , ka sa laiva tu vei kemuni na kena i vakaraitaki , mo ni muria na we ni yavana . ” 
 Vakabibi vei ira na tagane . 
 E kaya na iVolatabu : “ E ulu ni tagane yadua na Karisito ; e ulu ni yalewa na tagane , e ulu i Karisito na Kalou . ” 
 Ni ulu ni tagane na Karisito , e dodonu vei ira na tagane vakawati mera vakatotomuria na nona ivakaraitaki . 
 Ena vinakati me laurai na ituvatuva ni veiliutaki vaka oqori ena vuvale me qai rawa kina nira marau na lewenivuvale . 
 Ena vinakati vei tagane vakawati me lomani watina me vaka ga na nona lomani ira na nona tisaipeli lumuti o Jisu , o ira era vakatokai vakatakarakara me watina . 
 Kena Wali na Leqa ni Bula Vakawati 
 Mera tiko vakacava na tagane vakawati kei watidra ? 
 Ena vinakati vei tagane vakawati nikua me vakatotomuria na ivakaraitaki i Jisu ena nona dau vosovoso , loloma , kei na nona dei ena ivakavuvuli dodonu . 
 Ena vuku ni ivakaraitaki i Jisu , eda wilika kina ena iVolatabu : “ Oi kemudou talega na tagane , dou tiko vata kei na watimudou me vaka na tiko vakavuku . ” 
 Io , mera walia vakavuku na leqa ni bula vakawati na tagane vakawati , me vaka ga na nona sotava na veika dredre o Jisu . 
 E levu cake sara na veika dredre e sotava ni vakatauvatani kei na veika era sotava na tamata , ia e kila o koya ni veika dredre e sotava oya e vakavuna o Setani , o ira na nona timoni , kei na vuravura ca oqo . 
 E sega ni kurabuitaka o Jisu na nona sotava na veika dredre , me rau kua tale ga ni kurabuitaka na veiwatini ni rau “ sota kaya na leqaleqa ni bula . ” 
 E kaya na iVolatabu ni o ira na vakawati era na sotava na veika dredre . ​ — 1 Korinica 7 : 28 , VV . 
 7 , 8 . ( a ) Na cava e okati ena nona tiko vakavuku o tagane kei watina ? 
 ( b ) Na cava mera dokai kina na yalewa ? 
 E kaya na iVolatabu ni dodonu vei ira na tagane vakawati mera ‘ tiko vata kei na watidra me vaka na tiko vakavuku , mera doka na yalewa , me vaka sa ka malumalumu . ’ 
 Me kua ni dau lewa vakaukaua na watina na tagane me vaka e vakaraitaka na iVolatabu era cakava e levu na tagane vakawati , ia na tagane e vakadonuya na Kalou ena dau dokai watina . 
 Ena maroroi koya me vaka e dua na iyaya vakamareqeti , ena sega vakadua ni vakayagataka na nona kaukaua o tagane me vakamavoataki watina . 
 Ia ena dau kauaitaka na veika e nanuma o watina qai dokai koya tale ga . 
 Na cava mera dokai watidra kina na tagane vakawati ? 
 E sauma na iVolatabu : “ Me vaka ko ni na taukena vata na bula soli wale me kakua kina ni dua na ka e vakalatilati ki na nomudrau masu . ” 
 E dodonu mera kila na tagane vakawati ni o Jiova e sega ni raici ira na tagane mera uasivi cake vei ira na yalewa era qarava tale ga na Kalou . 
 O ira na yalewa e vakadonui ira na Kalou era na vakaicocovitaki vata ga ena bula tawamudu kei ira na tagane , ni levu mada ga vei ira na yalewa era na lai bula i lomalagi , na vanua e ‘ sega ni vakaduiduitaki kina na tagane kei na yalewa . ’ 
 Mera nanuma na tagane ni vakatau ina nodra yalodina na nodra talei vua na Kalou . 
 E sega ni vakatau ena nodra tagane se yalewa , tagane vakawati se yalewa vakawati , se baleta nira gone . ​ — 1 Korinica 4 : 2 . 
 ( a ) Me vaka e kaya o Pita , ena vuku ni cava mera dokai ira kina na watidra na tagane vakawati ? 
 ( b ) E dokai ira vakacava na yalewa o Jisu ? 
 Me vakaraitaka na bibi ni kena vinakati me dokai watina o tagane , a kaya na yapositolo o Pita , “ me kakua kina ni dua na ka e vakalatilati ki na nomudrau masu . ” 
 E rerevaki sara na vakalatilati oqori ! 
 E rawa ni tarovi kina na nona masu o tagane , me vaka e caka vei ira e so na tamata ni Kalou dau vakawelewele ena gauna sa oti . 
 E ka vakayalomatua kina vei ira na tagane vakawati kei ira na nakinaki tiko mera vakawati mera vulica na nona dau dokai ira na yalewa o Jisu . 
 E sureti ira mera lewena na ilawalawa era dau tomani koya voli ena cakacaka vakavunau , e lomani ira qai rokovi ira tale ga . 
 Ena dua mada ga na gauna e vakasavuya taumada vei ira na yalewa e dua na itukutuku , qai tukuna vei ira mera qai vakadewa vei ira na tagane ! ​ — Maciu 28 : 1 , 8 - 10 ; Luke 8 : 1 - 3 . 
 iVakaraitaki Vei Ira na Tagane Vakawati 
 10 , 11 . ( a ) Na cava e vinakati kina vei ira na tagane vakawati mera vulica na ivakaraitaki i Jisu ? 
 ( b ) Mera lomani ira vakacava na watidra na tagane vakawati ? 
 Me vaka sa tukuni oti , e vakatauvatana na iVolatabu na veiwatini kei na nodrau veitaratara o Karisito kei na ‘ watina , ’ oya na nona ivavakoso era lewena ga na nona imuri lumuti . 
 E kaya na iVolatabu : “ Sa ulu ni watina na tagane , me vaka sa ulu ni soqosoqo lewe ni lotu [ “ ivavakoso , ” NW ] na Karisito . ” 
 Na vosa oqori e dodonu me uqeti ira na tagane vakawati mera vulica na ivakarau ni veiliutaki e vakaraitaka o Jisu vei ira na nona imuri . 
 Kevaka era cakava oqori na tagane vakawati , sa na rawa kina vei ira mera dusimaka , lomana , ra qai qarava vinaka na watidra me vaka e cakava o Jisu ina nona ivavakoso . 
 “ Oi kemudou na tagane vakawati , lomani ira na watimudou , ” e vakarota na iVolatabu vei ira na lotu Vakarisito , “ me vaka sa lomana nai soqosoqo lewe ni lotu ( “ ivavakoso , ” NW ) na Karisito , a sa soli koya e na vukuna . ” 
 Ena wase e 4 ni Efeso , e vakatokai kina na “ ivavakoso ” oqo me “ yago i Karisito . ” 
 Na yago vakatakarakara oqo e levu na tikina era tagane kei na yalewa , era cakacaka vata tiko me rawa ni bula vinaka kina na yago . 
 O Jisu e “ ulu ni yago , na i soqosoqo lewenilotu ( “ ivavakoso , ” NW ) . ” ​ — Efeso 4 : 12 , VV ; Kolosa 1 : 18 , VV ; 1 Korinica 12 : 12 , 13 , 27 . 
 E lomani ira vakacava na yagona vakatakarakara o Jisu ? 
 E vakaraitaka o Jisu na nona lomana na yagona vakatakarakara , “ na ivavakoso , ” ena nona veinanumi ni qaravi ira na lewe ni ivavakoso oya . 
 Me kena ivakaraitaki , ni ratou oca na nona tisaipeli e kaya vei iratou : “ Dou lako mai ka vakatikitiki ki na dua na vanua lala , ka mo dou vakacegu mada vakalailai . ” 
 Ni vakamacalataka na veika e cakava o Jisu ena gauna e vakarau vakamatei kina , e vola e dua na nona yapositolo : “ Sa lomani ira na nona [ oya , o ira na tiki ni yagona vakatakarakara ] . . . , sa lomani ira ki nai otioti . ” 
 E ivakaraitaki vinaka dina o Jisu vei ira na tagane vakawati ena ka mera cakava vei watidra ! 
 Era vakaroti vakacava na tagane vakawati mera lomani watidra ? 
 Ni tomana tiko nona vakayagataki Jisu me nodra ivakaraitaki na tagane vakawati , e vakaroti ira kina na yapositolo o Paula : “ Me ra lomani ira vaka kina na watidra ko ira na tagane vakawati me vaka na yagodra dina . 
 Ni sa sega ni dua e dau cata na yagona dina ia sa dau vakania ga ka maroroya me vaka ga sa dau cakava na Karisito ki na i soqosoqo lewenilotu ( “ ivavakoso , ” NW ) . ” 
 E kuria o Paula : “ Mo ni dui lomani ira vaka tale ga kina na dui watimuni me vaka na nomuni dui lomani kemuni . ” ​ — Efeso 5 : 28 , 29 , 33 , VV . 
 E dau qarauna vakacava na tagane vakawati na yagona , na cava e vakaraitaka oqori me baleta na ka e dodonu me kua ni cakava vei watina ? 
 Vakasamataka mada na vosa i Paula oya . 
 E bau dua beka na tagane e tu vinaka nona vakasama e nakita me vakamavoataka na yagona ? 
 Ni mavoa na iqaqaloniyavana e dua na tagane , ena mokulaka beka na iqaqaloniyavana baleta ni vakavuna me tacaqe ? 
 Sega ! 
 E dau vakamadualaki koya vakataki koya beka e dua na tagane vakawati vei ira na nona itokani se tukuna na veika e malumalumu kina ? 
 Sega ! 
 Na cava gona me karaci watina kina se cakava vua e dua na ka kaukaua ena gauna e cala kina ? 
 Mera kua ni qara na tagane vakawati na ka e yaga duadua ga vei ira ia na ka tale ga e yaga vei watidra . ​ — 1 Korinica 10 : 24 ; 13 : 5 . 
 ( a ) Na cava e cakava o Jisu ena gauna eratou oca kina nona tisaipeli ? 
 ( b ) Na cava e vulici ena nona ivakaraitaki ? 
 Vakasamataka mada na nona kauaitaki ira na nona tisaipeli o Jisu ena bogi ni bera nona mate , ena gauna era oca kina . 
 E kerei iratou me ratou masu tiko , ia eratou moce tiko ni mai raici iratou vakatolu ena were o Kecisemani . 
 Oti ga oya era sa basika mai na sotia . 
 E tarogi ira na sotia o Jisu : “ Ko ni sa vakasaqarai cei ? ” 
 Nira sauma : “ Ko Jisu na kai Nasareci , ” e tomana o koya : “ Sa i au sara ga oqo . ” 
 Ni kila ‘ ni sa yaco mai na gauna ’ me mate kina , e qai kaya : “ Kevaka sa i au ko ni vakasaqara tiko ni laivi iratou oqo me ratou lako . ” 
 O Jisu e kauaitaki ira na nona tisaipeli taumada oya , o ira na tiki ni watina vakatakarakara . 
 E vakaraitaka oqo ena nona kerea me ratou vagalalataki . 
 Nira vulica na veika e cakava o Jisu vei ira na nona tisaipeli , era na rawa ni raica na tagane vakawati e levu na ivakavuvuli mera vakayagataka tale ga vei watidra . ​ — Joni 18 : 1 - 9 , VV ; Marika 14 : 34 - 37 , 41 . 
 E Loloma Dina o Jisu 
 E raici Marica vakacava o Jisu , ia e vakadodonutaki koya vakacava ? 
 E kaya na iVolatabu : “ Sa dau lomani Marica , kei tacina kei Lasarusa ko Jisu . ” 
 Eratou dau sureti koya vakalevu ina nodratou vale . 
 Ia , e sega ni tarova oya na nona vosa vei Marica baleta ni kauaitaka vakalevu na kedratou kakana qai sega ni vakarogoca na veika vakayalo e vakamacalataka tiko . 
 E kaya vua : “ Marica , Marica ! 
 Ko sa rui lomaocaocataka ka leqataka na veika e vuqa : ia sa dua bau ga na ka e yaga . ” 
 E sega ni vakabekataki ni nona dau loloma o Jisu e vukei Marica me rogoca na nona ivakasala . 
 E dodonu tale ga vei ira na tagane vakawati mera dau lomani watidra ena gauna era vosa kina ra qai digitaka vakamatau na vosa era vakayagataka . 
 Ia , me veivakadodonutaki tale ga o koya ena gauna e gadrevi kina , me vaka e cakava o Jisu . 
 17 , 18 . ( a ) E vunauci Jisu vakacava o Pita , ia na cava e gadrevi kina me vakadodonutaki o Pita ? 
 ( b ) Na cava e nona itavi na tagane vakawati ? 
 Ena dua tale na gauna , a vakamacalataka o Jisu vei iratou na nona yapositolo ni na qai lako sobu i Jerusalemi , era na vakararawataki koya “ na qase , kei ira na bete levu , kei ira na daunilawa , ka me vakamatei , me na qai vakaturi cake tale e na i katolu ni siga . ” 
 E qai kauti koya vakatikitiki o Pita me vunauci koya , ni kaya vua : “ Me kakua sara , Turaga . 
 E na sega sara ni yacovi kemuni na ka oqo . ” 
 E vakabuawataka na rai i Pita na nona veinanumi . 
 Ia e gadrevi me vakadodonutaki . 
 E qai kaya o Jisu vua : “ Lako tani ki dakuqu , Setani ! 
 Ko sa ka ni veivakatarabetaki vei au , ni sa vakatamata ga na nomu vakasama ka sega ni vaka na vakasama ni Kalou . ” ​ — Maciu 16 : 21 - 23 , VV . 
 E se qai tukuna oti ga o Jisu na loma ni Kalou me baleta na nona vakararawataki kei na nona vakamatei . 
 E cala na nona vunauci Jisu o Pita . 
 E gadrevi sara ga me vakadodonutaki o Pita , me vaka noda dau vakadodonutaki tale ga . 
 Ni ulunivuvale , e dodonu vei tagane vakawati me dau vakadodonutaki ira na lewe ni nona vuvale , okati kina o watina . 
 Ke gadrevi na veivakadodonutaki , me na soli ena sala e malumu e vakilai kina na veilomani . 
 Me vaka ga nona vukei Pita o Jisu me dodonu na nona rai , ena vinakati tale ga ena so na gauna mera vakadodonutaki watidra na tagane vakawati . 
 Me kena ivakaraitaki , de na vinakati ena so na gauna me vakaraitaka o tagane vakawati vei watina me qarauna na nona isulusulu kei na nona sasauni kevaka sa tekivu ulabaleta tiko na ivakatagedegede vakaivolatabu . ​ — 1 Pita 3 : 3 - 5 . 
 Mera Vosovoso na Tagane Vakawati 
 19 , 20 . ( a ) Na cava eratou veiletitaka na yapositolo i Jisu , e walia vakacava o Jisu ? 
 ( b ) E yaga beka na sasaga i Jisu ? 
 Ke ra vakadodonutaka e dua na cala , mera kua ni namaka na tagane vakawati ni na totolo na kena ciqomi na nodra veivakadodonutaki oya . 
 A sasaga toka ga o Jisu me veisautaka na nodratou rai na nona yapositolo . 
 Me kena ivakaraitaki , e basika tale ena gauna e vakarau cava kina na cakacaka i Jisu e vuravura e dua na ka eratou dau veiletitaka na yapositolo . 
 Eratou veiletitaka se o cei e levu cake vei iratou . 
 Ni oti toka ga na ikarua ni gauna era se baci veileti kina , e vakarautaka sara o Jisu me ratou vakananuma vata na iotioti ni nona vakananuma na kanavata ni Lakosivia . 
 Ena gauna oqori e sega ni bau dua vei iratou e cakava na cakacaka lolovira me vuya na yavadratou na kena vo . 
 E qai cakava o Jisu . 
 E kaya vei iratou : “ [ A ] u sa qai vakaraitaka oti vei kemudou e dua na i vakarau . ” ​ — Joni 13 : 2 - 15 , VV . 
 Na tagane vakawati e yalomalumalumu me vakataki Jisu ena vakila votu na nona duavata kei na nona veitokoni o watina . 
 Ia e gadrevi vua me dauvosovoso . 
 Ena bogi vata ga ni Lakosivia oya , eratou se baci veiletitaka tale na yapositolo se o cei e levu cake vei iratou . 
 Na veisau ni ivakarau kei na itovo e dau taura e dua na gauna dede . 
 Ia , eda dau marautaka na gauna sa vakilai kina na veisau , me vaka e yaco vei iratou na yapositolo . 
 Ni sotavi na veika dredre nikua , na cava era uqeti kina na tagane vakawati mera nanuma tiko ra qai cakava ? 
 Sa qai levu ga na leqa e sotavi ena bula vakawati ena gauna oqo . 
 Levu era sa vakawalena na nodra vosa ni bubului . 
 Mo ni dau vakasamataka na tagane vakawati na kena tekivutaki na vakawati . 
 Mo ni nanuma ni a vakavuna na vakawati na Kalou dauloloma o Jiova . 
 E sega wale ga ni soli Luvena mai o Jisu me keda iVoli kei na noda iVakabula , ia me nodra ivakaraitaki tale ga na tagane vakawati . ​ — Maciu 20 : 28 ; Joni 3 : 29 ; 1 Pita 2 : 21 . 
 O na Sauma Vakacava ? 
 • Na cava e bibi kina meda kila na kena tauyavutaki na vakawati ? 
 • Ena sala cava soti era vakauqeti kina na tagane vakawati mera lomani watidra ? 
 • Na ivakaraitaki cava me baleta na nona ivalavala o Jisu vei ira na nona tisaipeli e dodonu me muria na tagane vakawati ni liutaka nona vuvale ? 
 [ iYaloyalo ena tabana e 14 ] 
 Na cava mera vulica kina na tagane vakawati na ivakaraitaki ni nona veimaliwai o Jisu kei ira na yalewa ? 
 [ iYaloyalo ena tabana e 15 ] 
 E dauveinanumi o Jisu ena gauna eratou oca kina na nona tisaipeli 
 [ iYaloyalo ena tabana e 16 ] 
 Me vakadodonutaki watina o tagane vakawati ni digitaka vakamatau na nona vosa 
 Yalewa Vakawati ​ — Doka Vakalevu na Watimu 
 “ Oi kemudou na yalewa vakawati , mo dou dui vakamalumalumutaki kemudou vua na watimudou . ” ​ — EFESO 5 : 22 . 
 Na cava e dau dredre kina ni dokai na tagane ? 
 ENA levu na vanua , ni rau vakamau e lewe rua , e dau vosa bubuluitaka o yalewa ni na doka vakalevu na watina . 
 Ia , na ka e dau cakava o tagane vakawati vei watina ena rawa ni vakatau kina na kena rawarawa se sega na vakayacori ni vosa bubului oya . 
 Ia , a tauyavutaki vinaka na vakawati taumada . 
 A taura na Kalou e dua na suinisarisari i Atama , na imatai ni tagane , qai bulia kina e dua na yalewa . 
 E kaya ena marau o Atama : “ Oqo dina na sui mai na suiqu , kei na lewe mai na lewequ . ” ​ — Vakatekivu 2 : 19 - 23 . 
 Na veisau cava e vakilai vei ira na yalewa kei na nodra bula vakawati ena gauna oqo ? 
 Dina ga ni tauyavu vinaka na vakawati , ia a tekivutaki mai Mereke ena veiyabaki ni 1960 na sasaga ni nodra vagalalataki na yalewa mai na nodra lewai vei ira na tagane . 
 Ena gauna oya e dau rauta nira lewe 300 na tagane vakawati era biuta na nodra vuvale ni vakatauvatani kei na 1 na yalewa e biuta nona vuvale . 
 Ni mai cava na veiyabaki ni 1960 , sa lutu na iwiliwili oqori ina 100 na tagane kei na 1 na yalewa . 
 Ena gauna oqo sa vaka era dau vosavosa ca , gunu yaqona , vakatavako , ra qai dau cakava tale ga na itovo vakasisila na yalewa me vakataki ira ga na tagane . 
 Sa ra marau cake beka kina na yalewa ? 
 Sega . 
 Ena so na vanua , e rauta ni veimama ni vakawati era sa veisere tale . 
 Sa yaco beka me vinaka se sa qai ca ga na nodra saga e so na yalewa mera vakavinakataka na nodra bula vakawati ? ​ — 2 Timoci 3 : 1 - 5 . 
 Na cava e dau vakaleqa na bula vakawati ? 
 Na cava sara mada e leqa ? 
 Oqo e leqa vata ga e vakilai tiko mai me tekivu mai na gauna e vakacalai Ivi kina e dua na agilosi e vukitani , “ na gata makawa , a yacana na Tevoro , kei Setani . ” 
 A vakacala o Setani na ka e tukuna na Kalou . 
 Me kena ivakaraitaki , sa boroya na Tevoro na bula vakawati me vaka e bula dredre qai veivesuki . 
 E vakayagataka na sala ni vakauitukutuku ni vuravura oqo , e lewa tiko , me vakaraitaka kina ni sega ni dodonu na ivakaro ni Kalou qai sega tale ga ni ganita na noda gauna . 
 Ia , nida dikeva vinaka na ka e kaya na Kalou me baleta na itavi ni yalewa ena bula vakawati , eda na raica ni yaga dina qai veiganiti na ivakasala ni Vosa ni Kalou . 
 Mera Qaqarauni na Via Vakawati 
 4 , 5 . ( a ) Na cava mera qaqarauni kina o ira na via vakawati ? 
 ( b ) Na cava me cakava na yalewa ni bera ni vakadonuya me vakawati ? 
 E vakaraitaka na iVolatabu nira na “ vakararawataki ” mada ga o ira era marautaka tiko na nodra bula vakawati ena vuravura e liutaka tiko oqo na Tevoro . 
 Dina ni vakavuna na Kalou na vakawati , ia e vakaraitaka na iVolatabu ni dodonu mera qaqarauni o ira era via vakawati . 
 E vola e dua na dauvola iVolatabu me baleta e dua na yalewa sa mate na watina ia sa galala me vakawati tale : “ Sa kalougata cake ko koya kevaka sa tiko ga vaka ko ya . ” 
 E vakatura tale ga o Jisu mera kua ni vakawati o ira era “ rawata me muria oqori . ” 
 Ia kevaka e dua e via vakawati , me vakawati ga “ kei koya sa nona na Turaga , ” oya e dua e qarava na Kalou sa yalayala qai papitaiso tale ga . ​ — 1 Korinica 7 : 28 , 36 - 40 ; Maciu 19 : 10 - 12 , VV . 
 Oqo na vuna e kaya kina na iVolatabu me qarauna vinaka o yalewa se o cei e vakawatitaka : “ Na yalewa sa vakawati , sa vauci koya na vunau vua na watina . ” 
 Ena qai ‘ sereki ga na yalewa mai na ivunau ni veiwatini ’ kevaka e mate o watina se rau sa sere ena vuku ni nona veibutakoci o watina . 
 Na nona dodomo e dua e rawa ni vakavuna nona veivinakati kei na dua na tagane , ia e sega ga ni yavu vinaka ni kena marautaki na vakawati . 
 E dodonu me tarogi koya e dua na yalewa e se bera ni vakawati , ‘ Au sa tu vakarau beka meu lai vauci ena nona lawa na tagane oqo ? ’ 
 Me saumi na taro oqori ni se bera na vakamau . 
 Na digidigi cava era rawa ni cakava e levu na yalewa , na cava e bibi kina mera vakatulewa vinaka ? 
 Ena levu na vanua e vakatau vua na yalewa me vakadonuya se sega na nona mai vosaki . 
 Ia , e rawa ni ka dredre toka vua na yalewa na nona digitaka vinaka na ka me cakava baleta ni kaukaua na idre ni veidomoni kei na veika e salavata mai kei na vakawati . 
 E vola e dua na dauvolaivola : “ Na kaukaua ga ni noda via cakava e dua na ka , se eda via vakawati se kabata e dua na ulunivanua , na levu tale ga ni noda nanuma ni na rawarawa na ka oya baleta nida dau kauaitaka ga na veika eda vinakata se na ka ga eda via rogoca . ” 
 E rawa ni mate o koya e vakatulewataka vakariri me kabata na ulunivanua ; na digitaki cala tale ga ni watida e rawa ni vakaleqai keda . 
 Na ivakasala vuku cava e soli vei ira na via vakawati ? 
 Me vakasamataka vinaka o yalewa se cava soti ena okati ena nona muria na lawa i tagane e vosaki koya . 
 Ena vica na yabaki sa oti , a kaya kina e dua na goneyalewa mai Idia : “ Era qase cake ra qai vuku cake na noda itubutubu , ena dredre mera vakaisini me vakataki keda . . . . 
 E rawarawa sara meu vakatulewa cala . ” 
 E bibi dina na veivuke era dau solia na noda itubutubu kei ira tale e so . 
 E dau uqeti ira na tamata gone e dua na daunivakasala mera kilai rau vinaka na itubutubu nei koya e via vakawatitaka me qai dikeva vinaka tale ga na nona veimaliwai o koya e via vakawatitaka kei na nomu itubutubu kei na lewe ni nomu vuvale . 
 Nona Vakamalumalumutaki Koya o Jisu 
 8 , 9 . ( a ) E raica vakacava o Jisu na nona vakamalumalumutaki koya vua na Kalou ? 
 ( b ) Na cava na yaga ni vakamalumalumutaki keda ? 
 Ena via dredre toka vei ira na yalewa mera vakamalumalumutaki ira , ia e vinaka ga mera ciqoma baleta e itavi dokai . 
 E vakamalumalumutaki koya tale ga o Jisu . 
 Na nona vakamalumalumutaki koya e okati kina na nona vakararawataki kei na nona vakamatei ena kaunirarawa , ia e marautaka na nona vakamalumalumutaki koya vua na Kalou . 
 Mera raici Jisu gona na yalewa me nodra ivakaraitaki baleta ni kaya na iVolatabu : “ Na ulu ni yalewa na tagane ; kei na ulu i Karisito na Kalou . ” 
 Ia e sega ni qai yaco ga me uludra na yalewa na tagane ena gauna e vakawati kina o yalewa . 
 E vakaraitaka na iVolatabu ni dodonu mera vakamalumalumutaki ira na yalewa kece , se era vakawati se sega , vei ira na tagane era matua vakayalo era qarava tiko na ivavakoso vakarisito . 
 Nira muria na yalewa na ivakaro ni Kalou mera vakamalumalumutaki ira , era sa ivakaraitaki tiko vei ira na agilosi era lewena na isoqosoqo ni Kalou . 
 Ena rawa tale ga vei ira na yalewa vakawati era sa qase era ivakaraitaki vinaka mera vakavulici ira na yalewa gone mera ‘ talairawarawa se vakamalumalumutaki ira tale ga vei watidra . ’ ​ — Taito 2 : 3 - 5 . 
 E ivakaraitaki vakacava o Jisu ena nona vakamalumalumutaki koya ? 
 E kila vinaka o Jisu na yaga ni vakamalumalumutaki keda . 
 Dua na gauna a tukuna o Jisu vua na yapositolo o Pita me solia na nodrau ivakacavacava vei ira na veiliutaki qai vakarautaka tale ga o koya na ka me soli . 
 E qai vola e muri o Pita : “ Ni dau vakarorogo ki na veiliutaki vakatamata kece ga e na vuku ni Turaga . ” 
 Me baleta na ivakaraitaki uasivi duadua ni nona vakamalumalumutaki koya o Jisu , eda wilika : “ Sa vakadravudravuataki koya , ka kauta vua nai tovo ni tamata dauveiqaravi , a sa caka me tautauvata kei na tamata : ia ni sa kune ni sai tovo vata kei na tamata , sa vakamalumalumutaki koya , a sa talairawarawa me mate . ” ​ — Filipai 2 : 5 - 8 . 
 Na cava e uqeti ira kina o Pita na yalewa vakawati era sega ni tiko ena vakabauta na watidra mera vakamalumalumutaki ira vei watidra ? 
 Ni uqeti ira na lotu Vakarisito mera vakamalumalumutaki ira tiko ga ke mani voravora na nodra veiliutaki na iliuliu ni vuravura oqo , e kaya o Pita : “ Ni sa ka oqo sa kacivi kemuni kina na Kalou baleta ni a vakararawataki tale ga na Karisito e na vukumuni , ka sa laiva tu vei kemuni na kena i vakaraitaki , mo ni muria na we ni yavana . ” 
 Ni vakamacalataka oti o Pita na levu ni veika rarawa e sotava o Jisu qai vosota voli ga , e uqeti ira kina na yalewa era sega ni vakabauta na watidra : “ O i kemuni na yalewa vakawati , ni vakamalumalumutaka vaka kina na yalomuni vei ira na watimuni . 
 Kevaka e so vei ira era sega ni vakabauta na vosa ni Kalou , e na rawa ni yaco me ra vakabauta e na vuku ni nomuni i vakarau ga na watidra , ka na sega ni yaga mo ni tauca e dua na vosa ni ra sa na raica tiko ga na nomuni i vakarau vakarokoroko ka savasava . ” ​ — 1 Pita 3 : 1 , 2 , VV . 
 Na cava na yaga ni nona vakamalumalumutaki koya o Jisu ? 
 E rawa ni nanumi ni noda vakamalumalumutaki keda ena gauna eda vakadiloi se vakasewasewani kina me vakaraitaka na noda malumalumu . 
 Ia , e sega ni raica vaka oqori o Jisu . 
 “ Ni a vakasewasewani ko koya , ” e vola o Pita , “ a sega ni veivakasewasewani lesu tale ; ni a vakararawataki , e a sega ni yalataka me na sauma . ” 
 E so era raica na vakararawataki i Jisu era qai vakabauta tale ga , erau okati kina na tamata e lili tikivi koya toka kei na turaganivalu e raica na vakamatei i Jisu . 
 E vakaraitaka tale ga o Pita ni so vei ira na tagane vakawati era sega ni vakabauta era dau veivakararawataki era na rawa ni lotu Vakarisito nira raica na nodra dau yalomalumalumu na watidra . 
 Eda sa vakadinadinataka oqo nikua . 
 Nodra Rawai Watidra na Yalewa 
 13 , 14 . 
 E yaga vakacava na vakamalumalumu vei ira na tagane vakawati era sega ni vakabauta ? 
 O ira na yalewa vakawati era vakabauta era rawai watidra ena nodra vakaitovotaki ira ena itovo vakarisito . 
 Ena dua na nodra soqo ni tikina na iVakadinadina i Jiova , e kaya kina e dua na tagane vakawati me baleta na watina lotu Vakarisito : “ E vaka au tamata sese ena vuku ni veika au dau cakava vua . 
 Ia e dua na ka na nona dokai au . 
 E sega vakadua ni tukuni au vakaca . 
 E sega ni usuraka vei au na nona vakabauta . 
 E qaravi au dina vakavinaka . 
 Ni dau lako ina dua na soqo ni tabacakacaka , e dau cakacaka sara vakaukaua me vakarautaka rawa tu na kequ qai cakava rawa tale ga na nona cakacaka ni vale . 
 Na nona itovo oqori e vakavuna meu taleitaka na iVolatabu . 
 Oya sara ga na vuna au sa mai tu kina e ke ! ” 
 Io , e ‘ yaco me vakabauta ni sega ni bau tauca e dua na vosa ’ o watina . 
 E vakaraitaka o Pita ni sega soti ni bibi na vosa e tauca o yalewa vakawati , e yaga cake ga na ka e cakava . 
 E laurai oqo ena nona ivakaraitaki e dua na yalewa vakawati e vulica na ka dina ena iVolatabu e yalodina me dau tiko ena veisoqoni ni ivavakoso . 
 A kailavaka vua o watina : “ Agnes , ke o sa curu i katuba oya , kua ni lesu tale mai ! ” 
 E sega ni curu “ i katuba oya , ” e curu ena dua tale na katuba . 
 Ena nona veivakarerei , e kaya ena siga ni soqoni e tarava : “ Au sa na sega ni tiko e ke ni o suka mai . ” 
 A sega ni tiko dina e vale baleta ni a tolu na siga na nona lako tu . 
 Ia ni suka mai , e tarogi koya o watina ena yalovinaka : “ O via kania e dua na ka ? ” 
 E sega ni tusuka o Agnes ena nona qaravi Jiova . 
 E qai tini vulica ga na iVolatabu o watina , yalataka nona bula vua na Kalou , qai yaco me dua na ivakatawa ni ivavakoso e vakaitavi sara vakalevu . 
 Na ‘ sasauni ’ cava e vakaturi vei ira na yalewa vakawati lotu Vakarisito ? 
 E vakatura na yapositolo o Pita e dua na ka erau cakava ruarua na yalewa vakawati erau qai cavuti wale ga oqo , oya na nodrau sega ni “ sauni ” rau ena “ tali drauni ulu , se na vakaiukuuku koula , se na tokari sulu vinaka . ” 
 Ia , e tukuna ga o Pita : “ Me sauni ga na yalo sa tabogo e na i ukuuku talei sa tawa vuca rawa , ko ya na yalo malumalumu kei na yalo malua , ni sa ka talei sara oqo e na mata ni Kalou . ” 
 E laurai na yalo oqo ena irorogo ni domo kei na itovo vinaka e veidokai , sega ni kena e dauveileti se daubolebole . 
 Ena daudokai watina vakalevu na yalewa lotu Vakarisito . ​ — 1 Pita 3 : 3 , 4 , VV . 
 iVakaraitaki Mera Vulici 
 Ena sala cava soti e ivakaraitaki vinaka kina o Sera vei ira na yalewa vakawati lotu Vakarisito ? 
 E vola o Pita : “ Ni ra a dau sauni ira vaka tale ga kina e liu na yalewa lotu dina , ko ira e ra dau vakanuinui vua na Kalou , ka ra dau yalomalumalumu vei ira na watidra . ” 
 Era kila na yalewa oqori ni nodra vakamarautaki Jiova ena nodra muria na nona ivakaro ena vakavuna mera marautaka na nodra bula vakavuvale ra qai vakaicocovitaki tale ga ena bula tawamudu . 
 Ni cavuti Sera , na wati Eparama totoka , e tukuna o Pita ni o Sera e “ dau talairawarawa vei Eparaama ka vakatokai koya me nona turaga . ” 
 O Sera e tokoni watina ni lesi koya na Kalou ina dua na vanua yawa . 
 E biuta tu mai o Sera na bula vinaka qai rawarawa , a rawa tale ga ni vakaleqai na nona bula . 
 Ni vakavinavinakataki Sera ena nona ivakaraitaki vinaka , e kaya o Pita : “ Ko ni sa luvena , kevaka ko ni sa caka dodonu ka sega ni dua na ka mo ni rerevaka . ” ​ — 1 Pita 3 : 6 , VV . 
 Na cava e rawa ni kainaki kina ni a vakasamataki Apikali tiko o Pita me nodra ivakaraitaki na yalewa vakawati lotu Vakarisito ? 
 O Apikali e yalewa yaloqaqa qai dau nuitaka na Kalou . 
 E rairai vakasamataki koya tale tiko ga o Pita . 
 E “ yalewa yalomatua ko koya , ” ia o watina o Nepali e “ yalotakelo , ka sa ca na nonai valavala . ” 
 Ni sega ni vukei Tevita kei ira na nona tamata o Nepali , era sa tu vakarau o Tevita kei na nona tamata mera vakarusa na vuvale taucoko i Nepali . 
 Ia e qai sasaga o Apikali me vakabula na nona vuvale . 
 E vakavodoka na kakana ena so na asa me laki tavaki Tevita kei ira na nona tamata nira sa lako tiko mai . 
 Ni raici Tevita , e sobu mai na asa o Apikali , cuva vakatoboicu ena yava i Tevita qai kerei koya me kua ni yalototolo me veivakarusai . 
 E tarai Tevita dina na ka oya . 
 “ Me vakavinavinakataki ko Jiova na nodra Kalou na Isireli , o koya ka talai iko mai edaidai mo tavaki au , ” e kaya vua o Tevita , “ ia me vakavinavinakataki na nomu vuku . ” ​ — 1 Samuela 25 : 2 - 33 . 
 Ni saga e dua na tagane me vakamuai ira tani , na ivakaraitaki i cei mera nanuma na yalewa vakawati , ena vuku ni cava ? 
 E ivakaraitaki tale ga vei ira na yalewa vakawati na goneyalewa ni Sulamaiti e yalodina tiko ga vua na ivakatawanisipi erau sa veimusumusuki tiko . 
 E dei tiko ga na nona lomani koya dina ga ni a saga me vakamuai koya tani e dua na tui . 
 Ni vakaraitaka na nona lomana na ivakatawanisipi , e kaya na goneyalewa : “ Mo tabaki au me vaka na mama ki lomamu , io , me vaka na mama ki ligamu : ni sa gumatua me vaka na mate na loloma . . . 
 Sa na sega ni bokoca rawa na loloma na wai e vuqa , ena sega talega ni luvuca rawa na waluvu . ” 
 Mera vakadeitaka mada ga o ira sa vakadonuya mera vakawati mera yalodina tiko ga vei watidra tagane ra qai dokai ira vakalevu tale ga . 
 So Tale na iVakasala ni Kalou 
 19 , 20 . ( a ) Na cava mera vakamalumalumutaki ira kina na yalewa vakawati vei ira na watidra ? 
 ( b ) Na ivakaraitaki vinaka cava e vakarautaki vei ira na yalewa vakawati ? 
 Dikeva mada na veitikina e yavolita na tikinivolatabu e yavutaki kina na ulutaga oqo : “ Oi kemudou na yalewa vakawati , mo dou dui vakamalumalumutaki kemudou vua na watimudou . ” 
 Na cava e gadrevi kina na vakamalumalumu vaka oqori ? 
 E kaya na tikina e tarava : “ Ni sa ulu ni watina na tagane , me vaka sa ulu ni soqosoqo lewe ni lotu [ “ ivavakoso , ” NW ] na Karisito . ” 
 Oya na vuna era uqeti kina na yalewa vakawati : “ Me vaka sa malumalumu nai soqosoqo lewe ni lotu [ “ ivavakoso ” ] vei Karisito , me ra vaka talega kina na yalewa vei ira na watidra e na ka kecega . ” ​ — Efeso 5 : 23 , 24 , 33 . 
 Me rawa nira talairawarawa na yalewa vakawati ina ivakaro oqo ena vinakati mera vulica ra qai vakatotomuria na ivakaraitaki ni ivavakoso i Karisito era lewena na nona imuri lumuti . 
 Ni wilika na 2 Korinica 11 : 23 - 28 mo ni vulica kina na veika e vosota na yapositolo o Paula , e dua na lewe ni ivavakoso , ena nona yalodina tiko vua na uluna , o Jisu Karisito . 
 Me vakataki Paula , ena vinakati vei ira na yalewa vakawati kei na lewe ni ivavakoso mera vakamalumalumutaki ira tiko ga vei Jisu . 
 Era vakaraitaka oqo na yalewa vakawati ena nodra vakamalumalumutaki ira vei watidra . 
 Na cava ena vukei ira na yalewa vakawati mera vakamalumalumutaki ira vei watidra ? 
 Dina ni levu na yalewa vakawati era sega ni taleitaka mera vakamalumalumutaki ira , ia na yalewa yalomatua ena kauaitaka ga na kena yaga . 
 Me kena ivakaraitaki , ke dua na yalewa e vakamalumalumutaki koya vua na watina e sega ni vakabauta ena veika e sega ni veicoqacoqa kei na lawa ni Kalou , de dua ena vakaicovitaki ena nona ‘ vakabulai watina . ’ 
 Kuria oqori , ena lomavakacegu tale ga ena nona kila ni vakadonuya na Kalou o Jiova na veika e cakava . 
 Ena vakalougatataki koya tale ga baleta ni vakatotomuria na ivakaraitaki i Luvena lomani . 
 O se Nanuma ? 
 • Na cava e rawa ni vakadredretaka na nona dokai watina o yalewa vakawati ? 
 • Na cava e bibi kina me vakatulewa vinaka o koya e vosaki ? 
 • E ivakaraitaki vakacava o Jisu vei ira na yalewa vakawati , e yaga vakacava na kena muri na nona ivakaraitaki ? 
 [ iYaloyalo ena tabana e 19 ] 
 Na cava e bibi kina me vakatulewa vinaka o koya e vosaki ? 
 [ iYaloyalo ena tabana e 21 ] 
 Na cava era rawa ni vulica na yalewa vakawati vei ira era cavuti ena iVolatabu me vakataki Apikali ? 
 ‘ Ra Gone , ni Talairawarawa Vei Ira Nomuni iTubutubu ’ 
 “ Kemuni na gone , mo ni talairawarawa vei ira na nomuni i tubutubu e na ka sa vinaka vua na Turaga , ni sa ka dodonu oqo . ” ​ — EFESO 6 : 1 , VV . 
 Ena taqomaki iko vakacava nomu dau talairawarawa ? 
 NA VU ni noda bula tiko nikua baleta ga nida a talairawarawa , ia e so tale era sa takali nira a sega ni talairawarawa . 
 Talairawarawa ena cava ? 
 Ena veika e vakaroti keda kina na yagoda e buli ena sala “ veivakurabuitaki . ” 
 E raica na o loaloa na matada , ia na daligada e rogoca na vadugu ni kurukuru . 
 Oti , sa qai liwa kaukaua na cagi . 
 Na veika oqo ena tukuna vei ira na sa kila na leqa ni sa kena gauna mera lai vakaruru , de ra vakaleqai ena cava kei na lidi ni yaseyase . 
 Na cava e yaga kina me vakasalataki na gone , ia na cava me talairawarawa kina vei rau nona itubutubu ? 
 E yaga vei iko na itabagone na ivakasala , qai nodrau itavi na nomu itubutubu me rau dau veivakasalataki . 
 De o sa rogoca ni dau tau vei iko na vosa oqo : “ Kua ni tara na sitovu , e katakata . ” 
 “ Qarauna na vanua titobu , de o luvu . ” 
 “ Ni o se bera ni takoso , rai ina imatau kei na imawi . ” 
 Ka ni rarawa nira mavoa se mate e so na gone nira sega ni talairawarawa . 
 “ Sa ka dodonu ” ga mo talairawarawa vei rau nomu itubutubu — ni oqori e uasivi qai vinaka , e ka vakayalomatua tale ga . 
 E dua tale na tikinivolatabu e kaya “ ni sa vinaka sara ” vua na noda Turaga o Jisu Karisito na nomu talairawarawa . 
 Io , na Kalou e vakaroti iko na gone mo talairawarawa vei rau nomu itubutubu . ​ — Kolosa 3 : 20 ; 1 Korinica 8 : 6 . 
 iCovi Tudei ni Talairawarawa 
 Na cava na “ bula dina ” eda na rawata e levu , ia ke ra vinakata na gone mera yacova na bula oqori , na cava mera cakava ? 
 E taqomaka nomu “ bula oqo ” na nomu talairawarawa vei rau nomu itubutubu , o na rawa tale ga ni marautaka kina na bula “ ena muri mai , ” oya na “ bula dina . ” 
 Na bula dina eda na marautaka e levu , oya na bula tawamudu ena vuravura vou e yalataka na Kalou vei ira na talairawarawa ina nona ivakaro . 
 E dua vei ira na ivakaro levu oqori e kaya : “ ‘ Vakarokorokotaki rau na tamamu kei na tinamu . ’ 
 Sa i koya oqo na i matai ni vunau sa dua kina na vosa ni yalayala : ‘ mo vinaka kina , ka bula balavu kina e na dela i vuravura . ’ ” 
 O na marau gona ke o talairawarawa vei rau nomu itubutubu . 
 O na sega ni leqataka e dua na ka mai muri , o na rawa tale ga ni marautaka na bula tawamudu ena vuravura parataisi ! ​ — Efeso 6 : 2 , 3 , VV . 
 Era na doka vakacava na Kalou na gone , ra qai vakila na kena yaga ? 
 Ke o dokai rau nomu itubutubu ena nomu talairawarawa vei rau , o sa doka tiko na Kalou e vakarota mo talairawarawa . 
 O na vakila tale ga na kena yaga ke o cakava oqori . 
 E kaya na iVolatabu : “ Koi au ko Jiova na nomu Kalou , ka’u sa vakavulici iko mo vinaka kina . ” 
 E yaga vakacava vei iko nomu talairawarawa ? 
 Rau na marau kina nomu ta kei nomu na , ia erau na qai vakaraitaka vei iko oqori ena so na ka vinaka erau cakava . 
 Oqo ena vakavuna mo marautaka ga kina nomu bula . 
 O koya e bibi sara ni na marautaka na Tamamu vakalomalagi na nomu talairawarawa , ena vakalougatataki iko kina vakalevu ! 
 Meda raica mada se a vakalougatataki Jisu qai taqomaki koya vakacava o Jiova , ni a kaya oqo o Jisu me baleti koya : “ [ A ] u sa dau cakava tiko ga na ka e vinakata . ” ​ — Joni 8 : 29 , VV . 
 O Jisu — Dau Cakacaka Gugumatua 
 Na cava eda rawa ni kaya kina ni o Jisu e dua na dau cakacaka gugumatua ? 
 O Jisu na ulumatua i Meri . 
 E cakacaka vakamatai na tamana vakacabecabe o Josefa . 
 Mani matai tale ga o Jisu ni a rairai vulitara ga vei Josefa . 
 Cava nomu nanuma , ena matai vakacava beka o Jisu ? 
 Ni se bera ni kunekunetaki ena sala veivakurabuitaki vua na tinana e se sega ni tara tagane , a kaya ena gauna a tiko kina mai lomalagi : “ Au a qai tiko kaya [ kei na Kalou ] me matai daucakacaka : ka’u a nona ka e daurekitaki e na veisiga , ka’u a marau tiko e matana . ” 
 A vakadonui Jisu na Kalou , ni a dau cakacaka gugumatua mai lomalagi . 
 Vakacava ni se tubu cake tiko e vuravura , a saga tale beka ga me dau cakacaka gugumatua , me dua na matai vinaka sara ? ​ — Vosa Vakaibalebale 8 : 30 ; Kolosa 1 : 15 , 16 . 
 ( a ) Na cava beka o na kaya kina ni na tiko na itavi i Jisu e vale ena gauna a se gonelailai kina ? 
 ( b ) Era na vakatotomuri Jisu vakacava na gone ? 
 De dua a dau qitora e so na qito o Jisu ni se gone , me vakataki ira ga na gone era cavuti ena iVolatabu . 
 Ia ni ulumatua ena vuvale e levu na lewena , ratou qai sega soti ni tiko vinaka vakailavo , ena tiko na itavi me qarava me ikuri ga ni cakacaka vakamatai e sa na tuberi koya voli kina o Josefa . 
 E muri e sa qai lako yani o Jisu me vunau , ia e so na gauna e bolea na ka dredre ena nona vinakata ga me vakayacora nona ilesilesi . 
 Vakacava , o rawa ni vakatotomuri koya ena so na ka o cakava ? 
 Rau dau kerei iko beka nomu itubutubu mo samaka nomu rumu se cakava e so tale na ka ? 
 Rau dau uqeti iko beka mo vakaitavi ena sokalou ena nomu lakova na soqoni vakarisito kei na nomu vakamacalataka nomu vakabauta vei ira tale e so ? 
 Ke o vakasamataki Jisu ni se gone , na cava beka ena cakava ena veivakauqeti vaka oqo ? 
 Dau Vulica Vagumatua na iVolatabu , Kena Qasenivuli Tale Ga 
 ( a ) O cei soti era salavata beka kei Jisu ena solevu ni Lakosivia ? 
 ( b ) A tu i vei o Jisu ni sa tekivu na ilakolako lesu , ia na cava a lai tu voli kina e kea ? 
 Era vakaroti kece na tagane e Isireli mera lai sokaloutaki Jiova ena valenisoro donuya na tolu na solevu vakaJiu . 
 Ni se qai yabaki 12 o Jisu , kena irairai ni ratou a gole nona vuvale taucoko i Jerusalemi me baleta na solevu ni Lakosivia . 
 De ratou wili ena ilakolako oya na tacina kei na ganena vakacabecabe . 
 Ia , e kena irairai ni ratou salavata tale ga ena ilakolako oya kei na vuvale i Jisu o Salomi , oqo beka na taci Meri , na wati Salomi o Sepete , kei na luvedrau o Jemesa kei Joni , erau qai yapositolo e muri . 
 * De rau nanuma kina o Josefa kei Meri , ni ratou sa lesu , ni a tiko voli o Jisu kei iratou na wekana . 
 Oya beka na vuna erau sega ni vakawa taumada kina nona yali . 
 Ia , oti e tolu na siga , rau qai kunei Jisu ena valenisoro , “ ni sa tiko e na kedra maliwa nai vakavuvuli , ka rogoci ira tiko , ka taro talega vei ira . ” ​ — Luke 2 : 44 - 46 . 
 Na cava e cakava o Jisu ena valenisoro , ia na cava era kurabui kina na vakarorogo ? 
 A ‘ vakatarogi ’ ira vakacava na ivakavuvuli o Jisu ? 
 De sega ni vakatarogi ira ena taro vovodea me cegu ga kina na lomana se me via vaqara itukutuku . 
 Na vosa vaKirisi e vakayagataki e ke e rawa ni dusia na mataqali veitarotarogi titobu e dau caka ga ena gauna e dabe kina na mataveilewai . 
 O koya gona , dina ni se gone o Jisu , nona kila na iVolatabu e vakurabuitaki ira tale na ivakavuvuli matua ni lotu ! 
 E kaya na iVolatabu nira “ sa kurabui ko ira kece era sa rogoca , e na nona vuku kei na nona vosa . ” ​ — Luke 2 : 47 . 
 O na muria vakacava na ivakaraitaki i Jisu ena kena vulici na iVolatabu ? 
 Rawa vakacava vei Jisu ena yabaki ni bula oya me vakadrukai ira na ivakavuvuli matua ena ka e kila mai na iVolatabu ? 
 Taumada , o rau nona itubutubu , erau dau rerevaka na Kalou , erau tuberi koya ena ivakavuvuli vakalou mai na gauna sara e se gonedramidrami kina . 
 Kena irairai tale ga ni a dau kauti Jisu o Josefa ina valenilotu me lai rogoca na wiliki kei na vakamacalataki ni iVolatabu . 
 Vakacava o iko , rau qacoya beka nomu itubutubu nodrau dau tuberi iko ena iVolatabu , rau kauti iko tale ga ina soqoni vakarisito ? 
 O vakamareqeta nodrau sasaga ena tikina oqori me vakataki Jisu ga vei rau nona itubutubu ? 
 O dau tukuna vei ira tale e so na ka o vulica me vakataki Jisu ? 
 Dau Vakarorogo o Jisu 
 ( a ) Na cava e sega ni dodonu me dredre kina nodrau kunei Jisu nona itubutubu ? 
 ( b ) E ivakaraitaki vinaka vakacava o Jisu vei ira na gone ? 
 Ena vakacava beka na lomadrau o Meri kei Josefa ni rau qai kunei Jisu ena valenisoro ni sa oti sara tu e tolu na siga ? 
 Sega ni vakatitiqataki ni rau marau dina . 
 Ia a kurabui ga o Jisu ni rau sega ni kila nona itubutubu na vanua e tiko kina . 
 Erau sega ni lecava nona kunekunetaki ena sala veivakurabuitaki . 
 Kena ikarua , erau na kila tale ga na nona itavi mai muri me iVakabula , me Tui tale ga ni Matanitu ni Kalou , e dina ni rau sega ni kila sara na kena matailalai . 
 Tarogi rau gona o Jisu : “ E na cava drau sa vakasaqarai au ? 
 drau sa sega beka ni kila ni sa kilikili kei au me’u tiko e na vale nei Tamaqu ? ” 
 Ni kaya oti oya , a talairawarawa ga ena nona biubiu kei rau me ratou lesu i nodratou i Nasareci . 
 E kaya na iVolatabu : “ A sa talairawarawa vei rau . ” 
 Ia o tinana , ‘ e maroroya na vosa kece ga oqo e lomana . ’ ​ — Luke 2 : 48 - 51 . 
 Na cava o vulica vei Jisu me baleta na talairawarawa ? 
 Dau rawarawa beka vei iko mo vakatotomuri Jisu , mo talairawarawa tu ga vei rau nomu itubutubu ? 
 Se o nanuma ni rau sega ni kila e dua na ka sa yaco tu e vuravura nikua , ni o kila cake o iko ? 
 Sa macala ni na levu cake na ka o kila me baleta beka na vakayagataki ni veimataqali talevoni , kompiuta , se so tale na iyaya vakalivaliva sa tu edaidai . 
 Ia vakasamataki Jisu mada , ni a vakadrukai ira na ivakavuvuli matua ena “ nona vuku kei na nona vosa . ” 
 Na ka o kila e lailai sara ni vakatauvatani kei koya . 
 Ia a talairawarawa tiko ga vei rau nona itubutubu . 
 E sega ni kena ibalebale oqo ni a dau duavata tu ga kei na ka kece rau vakatulewataka . 
 Ia a “ talairawarawa ” tiko ga vei rau ena nona bula kece vakaitabagone . 
 Na cava beka o nanuma o na vulica mai na nona ivakaraitaki ? ​ — Vakarua 5 : 16 , 29 . 
 Sega ni Rawarawa na Talairawarawa 
 E taqomaki iko vakacava na talairawarawa ? 
 E sega ni rawarawa mo dau talairawarawa tiko ga me vaka eda raica ena ka e yaco ena vica ga na yabaki sa oti , ni rau vakarau gutuwa e rua na goneyalewa lalai ena dua na tolonisala rabailevu era veisivi voli kina ena dua vata na gauna e ono na motoka . 
 Ia e tiko na itatakoso e cake a caka ga me baleti ira na via taubale takoso . 
 Rau kaya sara vei nodrau itokani o Jone , “ Lako mai Jone , ” ena nona sa gole yani me via lai taubale ena itatakoso . 
 “ O na lako vata kei keirau se sega ? ” 
 Ni vaka me tu vakadua o Jone , vakanini koya sara e dua vei rau na goneyalewa : “ Seti , tamata rerere ! ” 
 A sega ni rere o koya , ia a kaya : “ Au sa na rogoca mada ga na ka e kaya o nana . ” 
 Se qai taubale tiko ga yani ena itatakoso o Jone , sa rogoca na rorogo ni taya ni motoka , e rai sobu qai raica ni dua vei rau na goneyalewa sa laucoqa , mani mate sara . 
 O koya tale adua , e mavoa vakaca , qai musu e dua na yavana . 
 O tinadrau na goneyalewa a sa kaya oti vei rau me rau vakayagataka na itatakoso . 
 E muri , a qai kaya vei tina i Jone : “ Isa , au diva ga me rau a talairawarawa vakataki luvemu . ” ​ — Efeso 6 : 1 , VV . 
 ( a ) Na cava mo talairawarawa kina vei rau nomu itubutubu ? 
 ( b ) Ena gauna cava ga ena qai kilikili kina vua na gone me kua ni cakava na ka erau kaya vua nona itubutubu ? 
 Na cava e kaya kina na Kalou , “ Kemuni na gone , mo ni talairawarawa vei ira na nomuni i tubutubu ” ? 
 O sa talairawarawa tiko vua na Kalou ke o talairawarawa vei rau nomu itubutubu . 
 O rau tale ga nomu itubutubu e levu cake na ka erau kila . 
 Me kena ivakaraitaki , ena lima na yabaki yani e liu ni se bera na coqa sa tukuni oti mai , e laucoqa mate na luvena e dua na itokani i tina i Jone , a via takoso tiko ena tolonisala vata ga oya ! 
 E dina ni sega ni rawarawa na dau talairawarawa tiko ga vei rau nomu itubutubu , e kaya ga na Kalou ni dodonu mo cakava oqori . 
 Ia ke rau kaya vei iko nomu itubutubu se dua tale mo butako , lasu , se cakava na ka e sega ni vinakata na Kalou , sa dodonu ga mo “ talairawarawa vua na Kalou , me kakua ga vei ira na tamata . ” 
 Oqori na vuna e salamuria kina na vosa vakaivolatabu oqo , “ mo ni talairawarawa vei ira na nomuni i tubutubu , ” na malanivosa , “ e na ka sa vinaka vua na Turaga . ” 
 Kena ibalebale , o na talairawarawa vei rau nomu itubutubu ena ka kece erau vakarota e salavata ga kei na lawa ni Kalou . ​ — Cakacaka 5 : 29 . 
 Na cava e rawarawa cake kina na talairawarawa vua na tamata uasivi , ia na cava ena se gadrevi ga kina vua me mai vulica ? 
 Cava o nanuma , ena qai rawarawa beka ga mo dau talairawarawa vei rau nomu itubutubu e veigauna ke o gone uasivi vakataki Jisu , mo ‘ yalosavasava , tawaca , qai tawasei tani mai vei ira na ivalavala ca ’ ? 
 Ke o a gone uasivi , ena sega ni lomamu mo cakava na ca me vaka o dau vakila ena so na gauna . 
 O Jisu mada ga a vulica e so na ka me baleta na talairawarawa . 
 E kaya na iVolatabu : “ Dina ga ni Luve ni Kalou o koya ia e a vulica na talairawarawa mai na veika rarawa e sota kaya . ” 
 E yaga vakacava na ka rarawa e sotava o Jisu me vulica kina na talairawarawa , na ka a sega ni vulica rawa mai lomalagi ? 
 15 , 16 . 
 E vulica vakacava na talairawarawa o Jisu ? 
 Ena veivakamuai i Jiova , rau taqomaki Jisu kina ni se gone o Josefa kei Meri . 
 Ia e mani kauta laivi nona veitaqomaki na Kalou . 
 Dua na gauna , sa tarabi sara ga na rarawa i Jisu ni kaya kina na iVolatabu ni a cabora “ nona masu kei na kerekere e na tagi domoilevu vakararawa . ” 
 A yaco ni naica oqo ? 
 Na ka oya e yaco donuya na iotioti ni vica na aua ni nona bula o Jisu e vuravura , ni sa solia nona igu kece o Setani me vecei Jisu me kua ni yalodina . 
 Na kena vakararawataki Jisu beka nona vakasamataka ni na rogorogo ca o Tamana ena vuku ni nona mai vakamatei tu me vaka e dua e nanumi ni dau basulawa , e vakavuna me ‘ vaka kina na titiri ni dra na nona buno ni sa lutu ina qele , ni masu tiko vagumatua ’ ena were o Kecisemani . 
 Oti ga e vica na aua ni sa lai vakamatei ena kaunirarawa , na mosimosi ni ka e sotava e vakavuna me “ tagi domoilevu vakararawa . ” 
 E vulica gona o Jisu na “ talairawarawa mai na veika rarawa e sota kaya , ” qai vakamarautaka kina na loma i Tamana . 
 Ni sa tiko oqo mai lomalagi , e kila vinaka na rarawa eda vakila nida dau guta meda talairawarawa . ​ — Vosa Vakaibalebale 27 : 11 ; Iperiu 2 : 18 ; 4 : 15 . 
 Vulica na Talairawarawa 
 Meda raica vakacava na veivunauci ? 
 Kevaka erau vunauci iko na tamamu kei na tinamu , e dusia oqori ni rau lomani iko dina . 
 E taroga na iVolatabu , “ Bau dua li na gone e sega ni dau cudruvi koya ko tamana ? ” 
 Sa na ca sara ga ke rau sega ni lomani iko na nomu itubutubu me sega kina na gauna vei rau me rau vunauci iko , se vakaevei ? 
 Ia o Jiova e dau vunauci iko ni lomani iko . 
 “ E na gauna eda totogitaki kina sa vaka mera mosi kece ga na i totogi ka sega ni ka me da marau kina ; ia e muri era sa qai dau tauca kina na vakacegu kei na yalododonu vei ira era sa tuberi cake kina . ” ​ — Iperiu 12 : 7 - 11 , VV . 
 ( a ) Na veivunauci ena loloma e vakadinadinataka na cava ? 
 ( b ) E yaga vakacava vei ira e so o kila na veivunauci a tau vei ira ? 
 E kaya na tui kei Isireli makawa o Solomoni , a bau cavuta nona vuku o Jisu , ni bibi vei ira na itubutubu mera dau veivunauci ena loloma . 
 E vola o Solomoni : “ O koya sa sega ni vakanakuitataka na luvena sa cati koya : ia ko koya sa lomani koya sa vakanakuitataka . ” 
 Bau kaya sara o Solomoni ni o koya e vunauci ena rawa ni vakabula na yalona mai na mate . 
 Nanuma lesu e dua na marama lotu Vakarisito ni a dau yalataka na tamana ni na lai vunauci koya e vale ni sa suka na soqoni baleta ni dau vosalevu . 
 Ni vakasamataki tamana nikua , e vakavinavinakataki koya dina , baleta na vinaka ni nona bula edaidai e vu ga mai na veivunauci vakayalololoma e dau tauca vua o tamana . 
 Na cava sara mada mo talairawarawa kina vei rau nomu itubutubu ? 
 Dodonu mo marau ke rau dau guta nomu itubutubu erau lomani iko me rau vagalalataka na gauna me rau dau vunauci iko kina vakayalololoma . 
 Mo talairawarawa vei rau me vaka ga ni a talairawarawa vei rau o Josefa kei Meri na noda Turaga o Jisu Karisito . 
 Ia na vuna levu mo talairawarawa kina baleta ni vakarota oqori na Tamamu dau loloma vakalomalagi , na Kalou o Jiova . 
 O na raica ni na yaga dina vei iko oqori “ mo vinaka kina , ka bula balavu kina e na dela i vuravura . ” ​ — Efeso 6 : 2 , 3 , VV . 
 [ iVakamacala e ra ] 
 Raica na Insight on the Scriptures , Volume 2 , tabana e 841 , tabaka na iVakadinadina i Jiova . 
 O na Sauma Vakacava ? 
 • Ena yaga vakacava vei ira na gone ke ra talairawarawa vei ira nodra itubutubu ? 
 • Ni se gone o Jisu , e ivakaraitaki vinaka vakacava o koya ena nona talairawarawa vei rau nona itubutubu ? 
 • A vulica vakacava o Jisu na talairawarawa ? 
 [ iYaloyalo ena tabana e 24 ] 
 E kila vinaka na iVolatabu o Jisu ni se yabaki 12 
 [ iYaloyalo ena tabana e 26 ] 
 E vulica vakacava o Jisu na talairawarawa mai na ka rarawa e sotava ? 
 O Vakabauta Dina na Veivakaturi ? 
 “ Ni na tu cake tale ko ira na mate . ” ​ — CAKACAKA 24 : 15 . 
 Na cava e vaka e vakadeitaki kina na mate ? 
 “ E SEGA tale na ka e vakadeitaki ena vuravura oqo , na mate ga kei na saumi ivakacavacava . ” 
 Era nanuma e so ni veika e vola oya ena 1789 na daunipolitiki ni Mereke o Benjamin Franklin , e ka dina . 
 Ia e levu era veidabui ra qai sega ni soli ivakacavacava se ra sega ni solia na ka e dodonu mera solia . 
 E dei cake na kena yaco na mate . 
 Ena sega ni rawa meda levea vakataki keda . 
 Eda se mate kece tiko . 
 E sega ni mamau rawa na ibulubulu ena nona kauti ira tiko na wekada kei na noda itokani . 
 Ia vakasamataka mada e dua na itukutuku veivakacegui oqo . 
 2 , 3 . ( a ) Na cava e sega ni vakadeitaki kina nida na mate tiko ga me vaka era nanuma e so ? 
 ( b ) Na cava eda na dikeva ena ulutaga oqo ? 
 E yalataka vei keda na Vosa i Jiova na veivakaturi , oya na noda vakaturi mai na mate . 
 Oqo e sega ni tadra wale ga . 
 E sega ni dua na kaukaua mai lomalagi se e vuravura oqo me tarovi Jiova ena nona vakavatukanataka na inuinui oqo . 
 E so era sega ni vakadeitaki nira na mate baleta ni dua “ nai soqosoqo levu ” era na bulata na “ veivakararawataki levu ” sa roro mai na kena gauna . 
 E rawa mera na bula tawamudu . 
 E kena ibalebale ni rawa mera sega ni mate baleta ‘ ena vakaoti na mate . ’ ​ — 1 Korinica 15 : 26 . 
 E dodonu meda vakadinata ni na yaco dina na veivakaturi me vakataki Paula na yapositolo , ni a kaya : “ Ni na tu cake tale ko ira na mate , ko ira na yalododonu kei ira na sega ni yalododonu . ” 
 Meda dikeva mada e tolu na taro e baleta na veivakaturi . 
 Kena imatai , na cava e rawa ni vakadeitaki kina na inuinui oqo ? 
 Kena ikarua , e vakacegui iko vakacava na inuinui ni veivakaturi ? 
 Kena ikatolu , e tara vakacava na nomu bula ena gauna oqo na inuinui ni veivakaturi ? 
 Vakadeitaki na Veivakaturi 
 E bibi vakacava na veivakaturi ena veika e nakita o Jiova ? 
 E vica na ka e vakadeitaka ni na yaco dina na veivakaturi . 
 Na kena e bibi duadua , oya ni inaki sara ga i Jiova . 
 Nanuma tiko ni a vakavuna o Setani na nona valavala ca kei na nona mate na tamata . 
 Oya na vuna e kaya kina o Jisu me baleti Setani : “ Ko koya na dauveivakamatei mai nai vakatekivu . ” 
 Ia e yalataka o Jiova ni na yaco na “ yalewa , ” na nona isoqosoqo vakalomalagi e vaka e watina , me na vakatubura e dua na “ kawa ” ena butuqaqia na ulu ni “ gata makawa , ” se vakarusai Setani vakadua . 
 Ni vakatakila tiko mai vakalalai o Jiova na nona inaki me baleta na Kawa Yalataki se Mesaia , e laurai kina ni na sega ni vakarusai Setani wale ga na Kawa oqo . 
 E kaya na Vosa ni Kalou : “ E na vuku ni ka oqo sa vakaraitaki kina na Luve ni Kalou , me vaqeavutaka na cakacaka ni tevoro . ” 
 Na mate e vu mai na ivalavala ca e vakadewa vei keda o Atama e okati me dua na cakacaka levu i Setani sa nakita o Jiova me vakaotia ena nona vakayagataki Jisu Karisito . 
 Oya na vuna e rui bibi kina na isoro ni veivoli i Jisu kei na veivakaturi . ​ — Cakacaka 2 : ​ 22 - ​ 24 ; Roma 6 : ​ 23 . 
 Ena vakalagilagia vakacava na yaca i Jiova na veivakaturi ? 
 E vakadeitaka o Jiova me vakalagilagia na yacana . 
 E vakacacana na yaca ni Kalou o Setani qai veivakauqeti tale ga ena veika e lasu . 
 E lasutaki rau o Atama kei Ivi ni rau na ‘ sega ni mate vakaidina ’ ke rau kania na vuanikau e vakatabuya na Kalou . 
 Me tekivu mai na gauna oya , sa bucina tale ga o Setani e so tale na ivakavuvuli lasu me vaka na kena bula tiko ga na yalo ena gauna e mate kina na tamata . 
 Ia , ena vakavotuya kece o Jiova na lasu oqori ena gauna ni veivakaturi . 
 Ena qai vakaraitaka kina o Jiova ni dau taqomaka na bula qai veivakabulai tale ga o koya . 
 6 , 7 . 
 Na cava e rai ni Kalou me baleta na nodra vakaturi na tamata , eda kila vakacava ? 
 E vinakata o Jiova me yaco na veivakaturi . 
 E vakamatatataka na iVolatabu na rai i Jiova me baleta na veivakaturi . 
 Me kena ivakaraitaki , vakasamataka na veika e kaya na tamata yalodina o Jope : “ Kevaka sa ciba na tamata , ena bula tale ko koya ? 
 Au na waraka na siga kecega sa loku vei au , me yaco mada na noqu vakamataliataki . 
 Ko ni na kaci mai , ka’u na rogo yani vei kemuni : ko ni na vinakata na cakacaka ni ligamuni . ” 
 Na cava e ibalebale ni vosa oqori ? 
 E kila o Jope ni gauna ena mate kina , ena vaka ga na moce na nona wawa tiko . 
 E raica o koya me vaka ‘ na siga kece sa loku vua , ’ na gauna me wawa tiko kina me yacova ni qai sereki . 
 E kila o koya ni na sereki dina . 
 Baleta ? 
 Ni kila vinaka na rai i Jiova . 
 E “ vinakata ” o Jiova me raici ira tale na nona tamata yalodina . 
 Io , e vinakata na Kalou me vakaturi ira mai na mate na tamata yalodina kece . 
 E nakita o Jiova mera rawata tale ga na bula tawamudu ena Parataisi e vuravura . 
 Me vaka e inaki ni Kalou oqo , o cei e rawa ni tarovi koya ? 
 E “ vakadinadinataka ” se vakadeitaka vakacava o Jiova na noda inuinui me baleta na gauna e se bera mai ? 
 Vakadeitaki noda inuinui me baleta na gauna e se bera mai ena nona vakaturi o Jisu . 
 E kaya o Paula ena nona vosa mai Aceni : “ Ni sa lokuca tu ko koya [ Kalou ] e dua na siga me na lewai vuravura kina e na lewa dodonu , e na liga ni tamata sa lesia oti tu ko koya . 
 A sa vakadinadinataka na Kalou na ka oqo vei ira na tamata kece ga e na nona vakatura cake tale mai na mate na tamata ko ya . ” 
 E so vei ira na rogoci Paula era vakalialiai koya ena nona cavuta na veivakaturi . 
 Ia , era lewe lailai ga era qai vakabauta . 
 Era rairai kauaitaka na kena vakadeitaki na inuinui ni veivakaturi . 
 E vakayacora o Jiova e dua na cakamana levu duadua ena nona vakaturi Jisu mai na mate . 
 E vakatura na Luvena mai na mate me dua na ka bula vakayalo kaukaua . 
 E yaco o Jisu me kaukaua cake sara ni vakatauvatani kei na kaukaua a tu vua ni bera ni mai bula vakatamata . 
 Ni sa tawamate rawa qai taravi Jiova toka ena kaukaua , sa rawa vei Jisu me taura e so na itavi totoka sara e lesia vua o Tamana . 
 Ena vakayagataki Jisu o Jiova me qai vakaturi ira kece kina na lai bula e lomalagi se e vuravura . 
 A kaya o Jisu : “ Oi au na vu ni tu - cake - tale , kei na vu - ni - bula . ” 
 E vakadeitaka o Jiova na nodra na vakaturi na tamata yalodina kece ena nona vakaturi Luvena . 
 E vakadeitaka vakacava na itukutuku ena iVolatabu na kena yaco dina na veivakaturi ? 
 E vakadinadinataki na veivakaturi qai volai tale ga ena Vosa ni Kalou . 
 E vakamacalataki vakamatailalai ena iVolatabu na nodratou vakaturi mai na mate me ratou bula tale e vuravura e lewe walu na tamata . 
 Era sega ni caka lo na veivakaturi oqo , e laurai levu na kena vakayacori . 
 Sa va na siga na nona mate tu o Lasarusa ena gauna e vakaturi koya kina o Jisu e matadra na mai somate , era okati kina na lewe ni nona vuvale , nona itokani , kei ira na vakaitikotiko vata . 
 Ena kena kaukaua na ivakadinadina oqo ni nona talai Jisu mai na Kalou , era sega ni vakalasuya na kena yaco dina na veivakaturi o ira na meca vakalotu i Jisu . 
 Era saga ga mera vakamatei Jisu kei Lasarusa tale ga . 
 Meda vakadeitaka ni na yaco dina na veivakaturi . 
 E solia vei keda na Kalou na itukutuku ni veivakaturi sa caka oti me rawa kina ni vakacegui keda , me vakaukauataka tale ga na noda vakabauta . 
 Vakacegui ena iNuinui ni Veivakaturi 
 Ena vakacegui keda vakacava na itukutuku ni veivakaturi ena iVolatabu ? 
 O dau gadreva na veivakacegui ena gauna o vakila kina ni o sa voleka ni mate ? 
 E rawati na veivakacegui ena itukutuku ni veivakaturi ena iVolatabu . 
 Nida wilika na itukutuku oqori , da vakasamataka , da qai raitayaloyalotaka na veika e vakayacori kina , eda na vakanuinui dina ina veivakaturi . 
 Na itukutuku oqo era sega ni italanoa wale ga . 
 Era yaco dina sara ga ena dua na vanua ena dua na gauna vei ira na tamata dina vakataki keda . 
 Meda raica mada oqo e dua na kena ivakaraitaki , oya na imatai ni veivakaturi e volai ena iVolatabu . 
 11 , 12 . ( a ) Na ka vakaloloma cava e sotava tiko na yada ni Sarifaci , e ciqoma taumada vakacava ? 
 ( b ) Vakamacalataka na kaukaua e solia o Jiova vei Ilaija na parofita me cakava vua na yada . 
 Vakasamataka mada na veika e yaco oqo . 
 Sa vica na macawa na nona tiko vulagi ena nona vale e dua na yada mai Sarifaci o Ilaija , e tiko ena loqi e cake ni vale . 
 E donuya tiko e dua na gauna vakaloloma . 
 E vakilai tiko ena vanua oqori e dua na dausiga ena vuku ni lauqa . 
 Era sa mate tiko na tamata . 
 E qai vakayagataki Ilaija o Jiova me cakava e dua na cakamana e dede na kena vakilai tiko me sauma kina na nona vakabauta na yada yalomalumalumu oya . 
 Sa voleka sara ni oti na kedrau kakana na veitinani , sa vo toka ga na kakana ni dua na gauna ni kana , ena gauna e solia kina na kaukaua na Kalou vei Ilaija me solia vakacakamana vua na yada oqo na madrai droka se falawa kei na waiwai e sega ni oti rawa . 
 Ia , e qai tarai koya tale na yada oqo e dua na ka vakaloloma . 
 E tauvimate vakasauri o luvena qai tasogo na nona icegu . 
 Sa dua na ka na nona lomaleqa na yada oqo ! 
 E sotava tiko e dua na bula dredre baleta ni sa sega na watina me tokoni koya , ia oqo sa mai mate tale na luvena e duabau . 
 Ena nona rarawa , sa bau lai beitaki Ilaija kei na nona Kalou o Jiova ! 
 Na cava ena cakava na parofita ? 
 E sega ni cudruva na yada o Ilaija ena nona veibeitaki . 
 E tukuna ga vua : “ Solia mai vei au na luvemu . ” 
 E kauti koya na gone sa mate ina loqi e cake , qai masuti Jiova vakavica me vakabula tale na gone . 
 E qai sauma mai o Jiova na nona masu ! 
 Vakasamataka mada na marau e laurai ena mata i Ilaija ni raica ena serena na gone na ivakatakilakila ni nona sa cegu tale . 
 E tadola qai serau mai na matana na gone . 
 E kauta na gone vei tinana o Ilaija qai tukuna vua : “ Raica , sa bula na luvemu . ” 
 E sega ni tukuni rawa na nona marau . 
 E kaya ga mai : “ Au sa qai kila e na ka oqo ni ko sa tamata ni Kalou , ka sa dina na vosa i Jiova e na gusumu . ” 
 Sa qai kaukaua ga na nona vakabauti Jiova kei na nona italai . 
 E vakacegui keda vakacava nikua na itukutuku ni nona vakatura o Ilaija na luvena na yada ? 
 E vakacegui keda na noda vakasamataka na itukutuku oqori . 
 E vakaraitaka ni vakamalumalumutaka o Jiova na noda meca o mate ! 
 Vakasamataka na gauna era na vakila kina e vica vata na udolu na marau vata e sotava na yada ena gauna era na vakaturi kina na mate ! 
 Ena vakilai tale ga mai lomalagi na marau baleta ni marautaka o Jiova na nona vakatarai Luvena me vakaturi ira na tamata e veiyasa i vuravura . 
 Sa mate beka e dua na wekamu se itokani dredre ? 
 E itukutuku marautaki dina na noda kila ni na vakabulai ira tale na mate o Jiova ! 
 Nomu iNuinui kei na Nomu Bula ena Gauna Oqo 
 E tara vakacava na nomu bula na inuinui ni veivakaturi ? 
 E tara vakacava na nomu bula ena gauna oqo na inuinui ni veivakaturi ? 
 E rawa ni vakaukauataki iko na inuinui oqo ena gauna o sotava kina na veika dredre , na veileqa e so , na vakacacani , se na veika rerevaki . 
 E vinakata o Setani mo dau rerevaka na mate mo rawa kina ni sosomitaka na nomu yalodina ina kena yalataki na veivakabulai e sega ni dei . 
 Nanuma na ka e tukuna o Setani vei Jiova : “ Na nona ka kecega ena solia na tamata me bula kina . ” 
 Ni cavuta na vosa oya o Setani , e tukuna tiko na ka lasu me baleti keda kece , okati kina o iko . 
 E dina beka ni o na sega ni qarava na Kalou ni o sotava na veika rerevaki ? 
 Ke o vakabauta dei na inuinui ni veivakaturi , ena qaqaco vinaka tiko ga na nomu cakava na lomana na Tamamu vakalomalagi . 
 E rawa ni vakacegui keda vakacava ena gauna rerevaki na vosa i Jisu ena Maciu 10 : 28 ? 
 A kaya o Jisu : “ Kakua ni rerevaki ira era sa vakamatea na yago , a ra sega ni rawata me ra vakamatea na yalo ; ia dou rerevaki koya ga sa rawata me vakarusa na yalo kei na yago talega mai eli [ “ Qiena , ” NW ] . ” 
 Meda kua ni rerevaki Setani se o ira na matataki koya e vuravura . 
 Dina ni tu vei ira na kaukaua mera vakaleqai keda se vakamatei keda sara . 
 Ia na ka era cakava oya ena vakilai vakalekaleka ga . 
 Ena qai vakaotia o Jiova na ca kece e vakayacori vei ira na nona tamata yalodina , ni na vakaturi ira mai na mate . 
 E dodonu meda rerevaki Jiova duadua ga , da vakalagilagi koya , da qai dokai koya . 
 E rawa duadua ga vua me tinia na noda bula qai tarova na noda rawata na bula ena gauna e se bera mai , ni vakarusa na yaloda kei na yagoda mai Qiena . 
 E marautaki ni sega ni vinakata o Jiova me cakava vei iko oya . 
 Ena vuku ni inuinui ni veivakaturi , eda rawa ni vakadeitaka o keda na tamata ni Kalou nida na taqomaki . 
 Eda na rawata na bula tawamudu kevaka eda yalodina tiko , era na sega ni rawa ni tarova oya o Setani se o ira era cakava tiko na lomana . ​ — Same 118 : 6 ; Iperiu 13 : 6 . 
 E tara vakacava na veika eda vakaliuca na noda kauaitaka na veivakaturi ? 
 Ke da vakabauta dina na inuinui ni veivakaturi , ena moica na itovo ni noda raica na bula . 
 Eda na kila ‘ se da bula se da mate eda sa nei Jiova . ’ 
 Nida tuvana na veika meda vakaliuca , meda kauaitaka na ivakasala i Paula : “ Ni kakua ni vakaitovotaki kemuni e na veimataqali i tovo ni vuravura oqo . 
 Ia ni vakadonuya ga vua na Kalou me vakavouya taucoko sara na nomuni vakasama ka me veisautaki kina na nomuni bula e loma . 
 Ko ni na qai kila rawa kina na loma ni Kalou , ka kila tale ga na ka yaga , ka vinaka , ka uasivi sara . ” 
 E levu na tamata era saga mera vakaceguya na lomadra , nodra sasaga , kei na veika era vinakata . 
 Nira kila ni lekaleka ga na bula , era saga ena nodra igu taucoko mera rawata na veika era gadreva , ke mani dua tiko nodra lotu , ia e sega ni bau salavata kei na “ loma ni Kalou . ” 
 17 , 18 . ( a ) E vakadinadinataka vakacava na Vosa i Jiova ni lekaleka ga na bula ni tamata , ia na cava e vinakata na Kalou meda marautaka ? 
 ( b ) Na cava eda uqeti kina meda vakacaucautaki Jiova e veisiga ? 
 E lekaleka dina na bula . 
 “ Sa muduki tani vakasauri , keimami sa qai vuka yani , ” nida yabaki 70 beka se 80 . 
 Era lako mai na tamata ra qai yali tale yani me vaka na co drokadroka , e vaka na yaloyalo sa yali kei na ka wale . 
 Ia a sega ni nakita na Kalou me mai sagavulu ga na yabaki na noda tubucake tiko , da rawata na vuku kei na yalomatua , ia ni oti tale e sagavulu na yabaki sa da kala sobu tale meda tautauvimate da qai mate sara yani . 
 O Jiova e bulia na tamata me gadreva na bula tawamudu . 
 E tukuna vei keda na iVolatabu : “ Sa vakatikora ki lomadra na gauna ena sega ni mudu . ” 
 E tawaloloma beka na Kalou baleta ni solia vei keda na gagadre oqori qai vakadredretaka tale meda rawata ? 
 Sega , “ ni sa loloma na Kalou . ” 
 Ena vakayagataka na veivakaturi me rawa kina vei ira na sa mate mera rawata na bula tawamudu . 
 Na inuinui ni veivakaturi e rawa kina meda vakadeitaka na bula ena veigauna e se bera mai . 
 Meda kua ni nuiqawaqawa , da qai vakaraitaka kece na veika eda rawa ni cakava ena gauna oqo . 
 Meda kua ni vakayagataka “ vakaca [ “ kece sara , ” NW ] ” na vuravura oqo . 
 Eda sega ni vakataki ira e sega na nodra inuinui baleta ni soli vei keda na isolisoli uasivi ni kevaka eda yalodina tiko ga vua na Kalou o Jiova , eda na lai vakacaucautaki koya tiko me tawamudu da qai marautaka tale ga na noda bula . 
 Meda vakacaucautaki Jiova tiko mada ga , ni o koya e vakadeitaka na inuinui ni veivakaturi ! 
 O na Sauma Vakacava ? 
 • Meda raica vakacava na veivakaturi ? 
 • Na cava soti e vakadeitaka na inuinui ni veivakaturi ? 
 • E rawa ni vakacegui iko vakacava na inuinui ni veivakaturi ? 
 • E rawa ni tara vakacava na ivakarau ni nomu bula na inuinui ni veivakaturi ? 
 [ iYaloyalo ena tabana e 28 ] 
 A kila o Jope ni vinakata o Jiova me vakaturi ira na yalododonu 
 [ iYaloyalo ena tabana e 29 ] 
 “ Raica , sa bula na luvemu ” 
 Era na Vuavuaivinaka Tiko ga Vakayalo Nira sa Qase Mai 
 “ O ira era tei e na vale i Jiova . . . era na vuavua tiko ni ra sa qase mai . ” ​ — SAME 92 : ​ 13 , 14 . 
 1 , 2 . ( a ) E dau raici vakacava na bula vaqase ? 
 ( b ) Cava e yalataka na iVolatabu me baleta na revurevu ni ivalavala ca e vu mai vei Atama ? 
 ITABAQASE ​ — cava o vakasamataka ena vosa oqo ? 
 Salulu beka ni kuli ni yago ? 
 Sega ni rogo vinaka ? 
 Sasala ? 
 Se “ na veisiga ca ” e cavuti vakamatata ena Dauvunau 12 : ​ 1 - 7 ? 
 Ke vaka kina , e vinaka mo nanuma ni ivakamacala e cavuti ena Dauvunau wase 12 e sega ni kena a nakita taumada na Kalou . 
 Oqo na ka sa qai yacovi keda ena vuku ni ivalavala ca i Atama . ​ — Roma 5 : ​ 12 . 
 Na toso mada ga ni bula e sega ni ka ca , ni o keda li eda via bula tiko ga . 
 Na veika bula kece e kena inaki mera tubu , mera lai matua sara . 
 Na leqa vakaitamera e sa mai tara na kawatamata ena vuku ni bula ivalavala ca ena loma ni ono na udolu na yabaki sa oti e sa na vakarau oti vakadua . 
 Me sa na vakilai tale na bula vinaka ena sega tale kina na qase kei na mate , me vaka na inaki taumada ni Kalou . 
 Ni yaco oya , ‘ e sega tale ni dua na lewenikoro ena kaya : Au tauvimate . ’ 
 Era na “ cauravou tale ” na qase , ena vuki na lewedra “ me vaka na lewe ni gone . ” 
 Ena gauna mada ga oqo , eda na vosota tiko na revurevu ni ivalavala ca e vu mai vei Atama . 
 Ia , era na vakalougatataki vakalevu na tamata i Jiova nira vavaca yani na bula vaqase . 
 Sala cava e rawa nira ‘ vuavuaivinaka tiko ga kina na lotu Vakarisito e dina nira sa qase mai ’ ? 
 E yalataka na Vosa ni Kalou ni “ o ira era tei e na vale i Jiova . . . era na vuavua tiko ni ra sa qase mai . ” 
 Ena vosa vakatautauvata oqo , e vakaraitaka kina na daunisame ni rawa nira tubu ra qai bulabula tiko ga vakayalo na tamata yalodina ni Kalou e dina ni sa na rairai toro sobu tiko na nodra bula vakayago . 
 E vakadinadinataki oqo vei ira e so ena gauna vakaivolatabu , vaka kina ena gauna oqo . 
 ‘ Sega ni Lako Tani ’ 
 E vakaraitaka vakacava na parofita yalewa o Ana na yalo ni veiqaravi , e vakaicovitaki kina vakacava ? 
 Dua na parofita yalewa ena imatai ni senitiuri o Ana . 
 Sa yabaki 84 , ia e ‘ sega ni lako tani mai na valenisoro , e daulotu , daulolo , qai daumasu ena siga kei na bogi . ’ 
 E sega ni vakaitikotiko ena valenisoro o Ana ni lewe ni “ yavusa i Aseri ” o tamana , e sega ni Livai . 
 Vakasamataka nona sasaga me tiko ena valenisoro e veisiga me tekivu ena gauna ni vakacaboisoro ena mataka me yacova ni oti na vakacaboisoro ena bogi ! 
 Ia , a vakaicovitaki o Ana ena vuku ni nona veiqaravi . 
 E kalougata ni tu sara ga ena valenisoro me tavaki Josefa kei Meri ena gauna erau kauti Jisu yani kina me lai cabori vei Jiova , me vaka e vakaroti ena Lawa . 
 Ni raici Jisu ga o Ana , sega tale ni wawa nona sa “ vakavinavinaka vua na Kalou , ka tukuni koya vei ira kece era waraka tiko na vakabulai nei Jerusalemi . ” ​ — Luke 2 : ​ 22 - ​ 24 , 36 - 38 , VV ; Tiko Voli mai na Lekutu 18 : ​ 6 , 7 . 
 5 , 6 . 
 Era sa vakaraitaka tiko vakacava e levu na itabaqase nikua nira ucui Ana ? 
 Levu na itabaqase nikua era vakataki Ana ena nodra sega ni dau calata na soqoni , era dau masulaka me tubu vakalevu na cakacaka , qai gu na lomadra mera tukuna yani na itukutuku vinaka . 
 E kaya e dua na tuakada sa yabaki 80 vakacaca erau sega ni dau calata vakaveiwatini na soqoni : “ E tiki ni neirau bula na soqoni . 
 Keirau sega ni vinakata me keirau calata . 
 Vanua era tiko kina na tamata ni Kalou keirau na tiko tale ga kina . 
 Ya ga na vanua keirau dau vakila kina na lomavakacegu . ” 
 Sa ivakaraitaki vinaka dina vei keda kece ! ​ — Iperiu 10 : ​ 24 , 25 . 
 “ Keu rawa ni vakaitavi ena so na ka e vauca na sokalou dina , au na vakaitavi kina . ” 
 Oqo na ibole nei Jean , e dua na yada lotu Vakarisito sa yabaki 80 vakacaca . 
 E tomana : “ Au dau rarawa ena so na gauna , ia au sega ni vinakata mera lai vakila na wekaqu vakayalo na noqu rarawa . ” 
 E laurai e matana na mamarau ni vakamacalataka na nona dau lako i vanua tani me lai tiko ena so na soqo vakayalo . 
 A tukuna o koya vei ira era gade vata tiko ena dua na ilakolako wale ga oqo , “ Sa oti noqu via saravanua ; Au sa via lako ina cakacaka vakavunau ! ” 
 Dina ni sega ni kila o Jean na vosa ni vanua oya , ia e rawa ni uqeti ira na lewenivanua mera rogoca na itukutuku ena iVolatabu . 
 Kena ikuri , e vica na yabaki nona veivuke tiko ena dua na ivavakoso lailai , e dina ni gadrevi vua me vulica e dua na vosa vou , me taura tale ga e dua na aua me qai yaco ina vanua ni soqoni . 
 Yavalata Tiko ga Nomu Vakasama 
 Ni sa kenaturaga , e vakaraitaka vakacava o Mosese ni vinakata me vaqaqacotaka tiko ga nona veiwekani kei na Kalou ? 
 Na qaseti ni bula e dau salavata kei na toso ni gauna . 
 Ena dua tale na yasana , na matua vakayalo e sega ni vakatau ena dede ni bula . 
 O koya gona , na tamata yalodina ni Kalou ena sega ni lomavakacegu ena veika e vulica ena veitabayabaki sa oti , ia ni toso na gauna , ena saga me “ tubu ” tiko ga “ e na kila ka . ” 
 Sa yabaki 80 o Mosese ena gauna e lesi koya kina o Jiova . 
 Sa bau dede toka oya ni vakatauvatani kei na balavu ni bula ena nona gauna , ni a vola : “ Na neimami veiyabaki sa vitusagavulu , ” ke dua e “ kaukauwa ” sa rawa ni yacova sara na “ yabaki walusagavulu . ” 
 Ia , e sega ni kaya o Mosese ni sa sega ni ganiti koya na vuli ni sa qase . 
 Oti e vicasagavulu na yabaki nona qarava na Kalou , nona ciqoma e so na itavi dokai kei na ilesilesi bibi , se kerei Jiova ga : “ Ni vakatakila mai vei au na nomuni valavala , me’u kilai kemuni . ” 
 E dau vinakata o Mosese me vaqaqacotaka tiko ga nona veiwekani kei Jiova . 
 Cava e cakava o Taniela me yavala tiko ga kina nona vakasama ni sa yabaki 90 vakacaca , na cava e yaco kina ? 
 Ni sa yabaki 90 vakacaca mada ga na parofita o Taniela , se dau vakadikeva voli ga na Vosa ni Kalou . 
 Na veika e raica ena nona dikevi ira voli “ nai vola ” ​ — kena irairai ni okati kina na ivola na Vunau ni Soro , Aisea , Jeremaia , Osea , kei na Emosi ​ — e uqeti koya me vakasaqarai Jiova ena nona masumasu vagumatua . 
 E rogoci na masu oya ni qai vakamatatataki vua na veika e vauca na nona lako mai na Mesaia kei na veika ena yaco ena sokalou savasava . ​ — Taniela 9 : ​ 20 - ​ 27 . 
 9 , 10 . 
 Na cava era cakava e so mera yavalata tiko ga kina nodra vakasama ? 
 Me vakataki Mosese kei Taniela , e rawa nida yavalata tiko ga noda vakasama ena noda dau vakadikeva na veika vakayalo , me salavata kei na ka eda rawata . 
 Levu era sa vakayacora tiko . 
 O Worth , e dua na qase ni ivavakoso sa yabaki 80 vakacaca , e dau saga me kua ni calata na kakana vakayalo e vakarautaka “ na dauveiqaravi yalo dina ka vuku . ” 
 E kaya , “ Dua na ka noqu taleitaka na ka dina , e vakatubuqoroqoro noqu raica ni sa qai rarama cake tiko ga na ka dina . ” 
 Sa 60 vakacaca na yabaki nona cakacaka vakaitalatala voli vakatabakidua o Fred , ia e dau marautaka me veitalanoataka kei ira na nona itokani vakayalo e so na ulutaga vakaiVolatabu . 
 “ Dodonu me yavalati tiko ga noqu vakasama ena veika vakayalo , ” e kaya o koya . 
 “ Ke o rawa ni raitayaloyalotaka na veika e tu ena iVolatabu ​ — me matata vei iko na kedra ibalebale ​ — mo qai rawa ni raica na kedra veisemati kei ‘ nai vakarau ni vosa dina , ’ sa na qai matata vei iko na veika kece . 
 O na raica ni sega sara ga ni dua na ka ena iVolatabu e veisaqasaqa . ” ​ — 2 Timoci 1 : ​ 13 . 
 Ni dua e sa qase , sega ni kena ibalebale ni sa na sega ni rawa ni vulica na ka vovou se veika vereverea . 
 Ena gauna oqo , era sa vulica tiko na wilivola kei na volavola na yabaki 60 , 70 , kei ira sara mada ga na 80 , so era vuli vosa vou . 
 Era cakava oqo e so na iVakadinadina i Jiova mera wasea rawa kina na itukutuku vinaka vei ira na duikaikai . 
 Rau sa yabaki 60 vakacaca o Harry kei na watina ena gauna erau bole kina me rau veivuke vei ira na vosa vakaPotukali . 
 E kaya o Harry : “ Na itavi kece ena dredre ga nida sa qase . ” 
 Ia , ena yalogu kei na sasaga , erau sa vakavulica rawa tiko kina na ka dina mai na iVolatabu ena vosa vakaPotukali . 
 Sa vicavata tale ga na yabaki nona dau vunau tiko ena vosa vou oqo o Harry ena soqo ni tikina . 
 Cava meda dikeva kina na nodra ivakaraitaki na itabaqase yalodina ? 
 Macala tu ga ni kedra ituvaki e so era na sega ni rawata kina na itavi vaka oqo . 
 O koya gona , na cava eda mai dikeva tiko kina na ka era rawata e so na itabaqase ? 
 Sega ni kena inaki mera saga e so mera rawata tale ga na veika oya . 
 Eda dikeva tiko ena vuku ga ni ka a vola na yapositolo o Paula vei ira na Iperiu lotu Vakarisito me baleti ira na qase ni ivavakoso yalodina ni a kaya : “ Ni vakasamataka na i tovo ni nodra bula . . . vakadamurimuria na nodra vakabauta . ” 
 Nida vakananuma na ivakaraitaki ni gugumatua vaka oya , eda na uqeti meda vakatotomuria na nodra vakabauta , na vakabauta e vakavuna mera gumatua tiko ga na itabaqase oqo ena nodra qarava na Kalou . 
 Na cava e vakaukauataki Harry voli , e sa yabaki 87 ena gauna oqo ? 
 E kaya , “ Au vinakata meu vakayagataka vakavuku na vo ni noqu bula , meu solia noqu vinaka kece ena cakacaka i Jiova . ” 
 O Fred , sa cavuti oti , e dau ka ni marau vua na nona veiqaravi voli e Peceli . 
 E kaya , “ E dodonu mo raica na sala o rawa ni qaravi Jiova vinaka kina , qai dei tiko ga kina . ” 
 Ra Dei Tu ga , Dina ni Veisau na iTuvaki 
 12 , 13 . 
 E vakaraitaka vakacava o Pasiliai na gu ni yalona me qarava na Kalou e dina ni sa veisau na kena ituvaki ? 
 E sega ni ka rawarawa na ciqomi ni veisau e dau yaco ena noda bula . 
 Ia , e rawa nida vakaraitaka ni gu tu ga na yaloda meda qarava na Kalou e dina ni yaco na veisau vaka oqo . iVakaraitaki vinaka ena tikina oqo o Pasiliai na kai Kiliati . 
 Ni sa yabaki 80 , dua na ka nona kauaitaki Tevita kei na nona mataivalu . 
 E vakarautaka na kedra kei na vanua mera moce kina ena gauna e via vuaviritaki Tevita tiko kina o Apisalomi . 
 Ni suka tiko i Jerusalemi o Tevita , a liutaki ira voli na tamata i Tevita o Pasiliai me yaco sara ina uciwai na Joritani . 
 Mani sureti Pasiliai o Tevita me lai veiqaravi ena nona vale vakatui . 
 Cava e qai kaya o Pasiliai ? 
 “ Sa walusagavulu na noqu yabaki e na siga oqo : . . . sa kila rawa beka na nomuni tamata na kenai kanakana ni ka ka’u sa kania se na ka ka’u sa gunuva ? 
 au sa rogoca rawa tiko li na domodra na tagane dausere kei na yalewa dausere ? . . . raica na nomuni tamata ko Kimami ; me lako vata yani ko koya kei na noqu turaga na tui ; ia mo ni cakava vua na ka e vinaka vei kemuni . ” ​ — 2 Samuela 17 : ​ 27 - ​ 29 ; 19 : ​ 31 - ​ 40 . 
 Dina ni sa veisau na ituvaki kei Pasiliai , ia e cakava na ka e rawata me tokona kina na tui lumuti i Jiova . 
 E liaca ni yamena e sa sega ni vakila soti na totoka ni kakana , sega tale ga ni rogo vinaka na daligana , ia e sega ni rarawa kina . 
 Na nona tu vakarau me soli Kimami me ciqoma na itavi e lesi mai e vakaraitaka votu na vinaka ni lomana . 
 Era vakataki Pasiliai e levu na itabaqase nikua ena nodra sega ni nanumi ira ga kei na nodra lomasavu . 
 Era tokona na sokalou dina ena veika era se rawata , era kila ni “ vinakata sara na Kalou nai madrali vakaoqo . ” 
 Eda kalougata nira maliwai keda na yalodina vaka oqo ! ​ — Iperiu 13 : 16 . 
 E vakaibalebale vakacava na veika e volai ena Same 37 : ​ 23 - ​ 25 ni raici vata kei na kena tukuni ni sa qase o Tevita ena gauna oya ? 
 E veiveisau tale ga na ituvaki kei Tevita , ia e kila dei tu ni sega ni dau veisau o Jiova ena nona kauaitaki ira na qaravi koya ena yalodina . 
 Ni vakarau lai cava na nona bula , sa qai vola e dua na sere eda sa kila levu nikua me Same 37 . 
 Vakasamataka mada nona dabe toka o Tevita me vakananuma lesu na vinaka i Jiova , qai lagata toka na qaqanisere oqo : “ Sa vakataudeitaka ko Jiova nai lakolako ni tamata vinaka : ka sa rekitaka na nona sala ko koya . 
 Kevaka sa bale , ena sega ni vakabalei vakadua ; ni sa tokoni koya cake ko Jiova e na ligana . 
 Au a gone , ka’u sa qai qase mai ; ia ka’u a sega ni raica na yalododonu ni sa biu laivi , se na nona kawa ni ra sa vosai kedra madrai . ” 
 E raica o Jiova ni veiganiti me cavuti e ke ni sa qase o Tevita . 
 E vakaibalebale dina noda kila oqo nida vakasamataka vata kei na vosa e cavuta sara ga mai lomana ! 
 E ivakaraitaki vakacava ena yalodina na yapositolo o Joni , dina ni veiveisau na kena ituvaki , sotava tale ga na bula vaqase ? 
 iVakaraitaki vinaka tale ga ni yalodina na yapositolo o Joni , dina ni veisau na kena ituvaki , e sa qase tale ga . 
 Rauta ni 70 na yabaki nona qaravi Jiova voli , sa qai lai vesu ena yanuyanu o Patemo ena vuku ni nona “ vunautaka na vosa ni Kalou kei na dina sa mai vakatakila ko Jisu . ” 
 Ia , se vo na nona cakacaka . 
 Me cava tale , na ivola kece ni iVolatabu e vola era qai volai ena icavacava ni vica na yabaki ni nona bula . 
 Ni vesu tiko e Patemo , a vakaraitaki vua na raivotu vakatubuqoroqoro e vola vakamatata tu ena ivola na Vakatakila . 
 Vakabauti ni qai sereki o Joni ena gauna e veiliutaki kina na empara ni Roma o Nerva . 
 Oti oya ena rauta na 98 S.K . , ni sa via yabaki 90 se 100 , sa qai vola o Joni na Kosipeli e vakayaca vua , kei na tolu tale nona ivola lalai . 
 Yalodina ena Sega ni Guilecavi 
 Era na vakaraitaka vakacava na nodra yalogu ni qaravi Jiova o ira na sega ni talaucaka rawa na lomadra ? 
 Duidui na sala e rawa ni yalani kina na ka eda cakava , duidui tale ga na kena tatara ina noda bula . 
 Me kena ivakaraitaki , e so e dredre mera vosa ena vuku ni kedra mate . 
 Ia , era sega ni guilecava rawa na loloma ni Kalou kei na nona yalovinaka vei ira . 
 Lailai sara beka na ka era cavuta rawa , ia e lomadra era kaya tiko vei Jiova : “ A ka vakaidina na noqu loloma ki na nomuni vunau ! 
 Au sa vakanananu kina e na siga taucoko ka bogi . ” 
 O Jiova e kilai ira vinaka na “ vakananuma na yacana , ” e qoroi ira nira sega ni muri ira na vo ni lewe i vuravura era sega ni kauaitaka na veika e vinakata . 
 Eda lomavakacegu nida kila ni sega ni vuni vei Jiova na veika vinaka e tu e lomada ! ​ — 1 Veigauna 28 : 9 ; Same 19 : 14 . 
 Na cava era sa kotora o ira na qaravi Jiova dede tu mai ena sega ni guilecavi rawa ? 
 Kua ni guilecava ni o ira na qaravi Jiova dede tu mai era sa kotora e dua na ivakaraitaki ni vosota e vakasakiti dina ​ — na vosota ena sega ni guilecavi rawa . 
 A kaya o Jisu : “ Dou na maroroya na yalomudou ni dou sa dauvosota . ” 
 Io , e bibi na vosota me rawati kina na bula tawamudu . 
 Vei kemuni sa ‘ cakava na loma ni Kalou , ’ sa laurai votu tale ga nomuni yalodina , sa rawa ni o ni vakanamata mo ni “ taukena na ka sa yalataki . ” ​ — Iperiu 10 : ​ 36 , VV . 
 ( a ) Cava e marautaka o Jiova ni raica vei ira na itabaqase ? 
 ( b ) Cava eda na dikeva ena ulutaga e tarava ? 
 E marautaka o Jiova na nomu qaravi koya mai vu ni lomamu , veitalia se mani vakacava na kena levu se kena lailai . 
 Sa na vuca tiko beka na ‘ yago e sau ’ ia sa rawa ni vakavoui tiko e veisiga na “ noda bula e loma . ” 
 Sega ni vakabekataki ni marautaka o Jiova na veika o sa rawata ena gauna sa oti , ia e matata vakasigalevu ni marautaka tale ga na ka o sa cakava tiko ena gauna oqo ena vuku ni yacana . 
 Ena ulutaga e tarava , eda na dikeva kina na yaga ni yalodina vaka oqo . 
 O na Sauma Vakacava ? 
 • E ivakaraitaki vakacava o Ana vei ira na itabaqase lotu Vakarisito nikua ? 
 • Cava e sega ni yalana kina na ka eda rawata na noda yabaki ? 
 • Era na vakaraitaka vakacava na itabaqase ni se sega ga ni yali vei ira na yalo ni qaravi Kalou ? 
 • E raica vakacava o Jiova na nodra veiqaravi na itabaqase ? 
 [ iYaloyalo ena tabana e 23 ] 
 Ena nona vakadikeva “ nai vola , ” e kila rawa kina o Taniela na dede ni tu vakavesu nei Juta 
 [ iYaloyalo ena tabana e 25 ] 
 Levu na itabaqase era ivakaraitaki ena nodra dau tiko ena soqoni , gumatua ena cakacaka vakavunau , kei na gu ni lomadra mera vuli 
 iTabaqase ​ — Era iVakaraitaki Vei Ira na Gone 
 “ Ni ka’u sa qase ka sika mai , mo ni kakua ni laivi au na Kalou ; ka me’u vakatakila mada eliu na nomuni kaukauwa vei ira nai tabatamata oqo , kei na nomuni qaqa vei ira kecega era na tubu maimuri . ” ​ — SAME 71 : 18 . 
 1 , 2 . 
 Na cava mera kila na itabaqase , kei na cava eda na dikeva oqo ? 
 A SIKOVA e dua na tuakada lumuti e sa kena qase sara e dua na qase ni ivavakoso mai Aferika i Ra qai taroga , “ O bula vinaka ? ” 
 E sauma na tuakada qase oya , “ Au rawa ni cici , au rawa ni lade , au rawa ni kiso , ” qai matanataka sara tiko ga na ka e tukuna . 
 “ Ia , ” e kuria , “ au sega ni rawa ni vuka . ” 
 Toboka totolo sara na qase ni ivavakoso na ibalebale ni nona vosa . 
 ‘ Au na sega ni cakava na ka au sega ni rawata , ia na ka au se rawata , au na cakava ena yalomarau . ’ 
 Na qase a veisiko oya e sa yabaki 80 vakacaca nikua , ia e sega ni guilecava na nona dau mamarau na kena qase lumuti a sikova kei na nona yalodina . 
 Na itovo talei era dau vakaraitaka na itabaqase e rawa ni guiguilecavi dredre vei keda . 
 Ena dua tale na yasana , meda kua ni namaka ni o ira kece na qase era na vakaraitaka na vuku , kei na itovo talei vakarisito . 
 E kaya na iVolatabu : “ Ai sala vakaiukuuku na ulu sika , ni sa kune e na sala ni valavala dodonu . ” 
 Ke o sa itabaqase , vakacava o kila ni vosa o cavuta kei na ka o cakava e rawa ni tara na nodra bula e levu ? 
 Dikeva mada e so ena iVolatabu e cakayaco vakalevu sara na nodra ivakaraitaki vei ira na gone . 
 Vakabauta e se Vakilai Tu ga na Kena Yaga 
 E yaga vakacava vei keda kece nikua na yalodina i Noa ? 
 Me yacova mai oqo , eda se vakila tu ga na yaga ni vakabauta i Noa kei na nona tabuvakasuka . 
 Voleka ni yabaki 600 o Noa ena gauna e tara kina na waqa , kumuni ira na manumanu , qai vunau vei ira ena gauna oya . 
 E doka na Kalou o Noa , vakavuna me bula kina kei na nona vuvale ena Waluvu levu , yaco tale ga me itubutubu ni kawatamata kece nikua . 
 Ena gauna e bula kina o Noa , era se bula dede na lewe i vuravura . 
 Ia , ena dede mada ga ni nona yabaki oya , e se yalodina voli ga , e vakalougatataki sara kina vakalevu ? 
 E yaga vakacava vei keda na tamata ni Kalou nikua na tudei i Noa ? 
 Voleka ni yabaki 800 o Noa ena gauna e tara kina o Nimiroti na vale cecere e Pepeli , ena nona saqata na inaki i Jiova me ‘ vakatawai o vuravura . ’ 
 Ia , a sega ni vakaitavi o Noa ena veitusaqati i Nimiroti , kena irairai ni a sega ni vakasesei na nona vosa ena gauna e vakasesei kina na nodra vosa na tara vale vata kei Nimiroti . 
 E ivakaraitaki o Noa ena nona vakabauta kei na nona tudei ena nona bula taucoko , bau kina ena gauna ni nona bula vaqase , qai kilikili dina meda vakatotomuri koya kece , se da qase se gone . 
 iVakaraitaki Vei Ira na Lewe ni Vuvale 
 5 , 6 . ( a ) Ni yabaki 75 o Eparama , na cava e qai kaya o Jiova me cakava ? 
 ( b ) E raica vakacava o Eparama na ivakaro ni Kalou ? 
 E rawa ni cakayaco vakalevu ena nodra bula na lewe ni vuvale na nodra ivakaraitaki na itabaqase , me vaka eda na vakadinadinataka ena nodra bula na peteriaki era taravi Noa . 
 Via yabaki 75 o Eparama ena gauna e kaya kina vua na Kalou : “ Lako tani e na nomu vanua , ka biuti ira na wekamu , kei na vale nei tamamu , ka lako ki na vanua ka’u na vakatakila vei iko : ia ka’u na vakayacori iko mo matanitu levu , ia ka’u na vakalougatataki iko . ” ​ — Vakatekivu 12 : ​ 1 , 2 . 
 Vakasamataka ke tukuni mo biuta nomu vale , nomu ilala , vanua o sucu kina , kei ira na wekamu , mo lako ena vanua o sega ni kila . 
 Oya sara ga na ka e tukuni vei Eparama . 
 “ A sa lako tani ko Eparama , me vaka ka vosa vua ko Jiova . ” 
 Sa qai lai tiko vulagi voli ena valelaca ena vo ni nona bula , ena vanua o Kenani . 
 A kaya o Jiova ni na yaco o Eparama me “ matanitu levu , ” ia era se le lailai sara na nona kawa ena gauna e mate kina . 
 A vakasucuma o Sera e dua bulu na luvena , o Aisake , oqo ni oti e 25 na yabaki nona mai tiko voli vakavulagi o Eparama ena vanua yalataki . 
 Ia , a sega ni vakacauoca o Eparama se me via suka tale ina nona koro o Uri . 
 E ivakaraitaki vinaka dina ena vakabauta kei na vosota ! 
 Tarai Aisake vakacava na vosota i tamana o Eparama , e vakila vakacava na vo ni kawatamata na kena yaga ? 
 E tarai Aisake sara ga vakabibi na vakabauta i tamana o Eparama . 
 E tiko vakavulagi ena vanua o Kenani o Aisake ena nona bula taucoko ​ — 180 na yabaki . 
 Na vosota i Aisake e yavutaki ena nona vakabauta na vosa ni yalayala ni Kalou . 
 Na vakabauta oqo a vulica sara ga vei rau na nona itubutubu , qai vakadeitaka tale o Jiova ena vosa e cavuta vua . 
 Na tudei i Aisake e vakayacori kina na vosa ni yalayala i Jiova me na basika mai na vuvale i Eparama na “ kawa ” ena vakalougatataki kina na kawatamata . 
 Ni oti e vica tale na drau na yabaki , sa qai dolava na sala o Jisu Karisito , na ulumatua ni kawa , me rawa kina vei ira na vakabauti koya mera veivinakati kei na Kalou , ra rawata tale ga na bula tawamudu . ​ — Kalatia 3 : ​ 16 ; Joni 3 : ​ 16 . 
 E vakaraitaka vakacava o Jekope na qaqaco ni nona vakabauta , cava e yaco kina ? 
 Lai saga tale ga o Aisake me vukei luvena o Jekope me qaqaco nona vakabauta , ni vakabauta sara ga oya a tauri koya tu me yacova nona sa qase . 
 Sa yabaki 97 o Jekope ena gauna erau veimulomulo kina kei na dua na agilosi ni vinakata me vakalougatataki . 
 Ni sa yabaki 147 , a saga o Jekope me vosa vakalougatataki iratou rawa na luvena tagane e 12 ni bera ni mate . 
 E qai yaco dina na vosa vakaparofisai a cavuta e sa volai tu nikua ena Vakatekivu 49 : ​ 1 - ​ 28 . 
 E so na parofisai oqori e se vakayacori tiko ga . 
 Cava e rawa nida kaya me baleta na nodra ivakaraitaki na itabaqase vei ira na nodra lewe ni vuvale ? 
 Macala gona ni nodra ivakaraitaki na itabaqase era yalodina voli vua na Kalou ena rawa ni cakayaco vakalevu vei ira nodra lewe ni vuvale . 
 Nira dusimaki na gone ena iVolatabu , matua o koya e veidusimaki , ivakaraitaki tale ga ena vosota , sa na rawa ni yaco mera tubu na gone me lai qaqaco tale ga nodra vakabauta . 
 Mera nanuma tiko na itabaqase ni nodra ivakaraitaki e rawa ni vakavinakataki ira sara ga na lewe ni nodra vuvale . 
 iVakaraitaki Vei Ira na Wekadra Vakayalo 
 Cava a “ tataunaka ” o Josefa baleta “ na suina ” ? 
 E yaga tale ga vakalevu na nodra ivakaraitaki na itabaqase vei ira na wekadra vakayalo . 
 A tauca e dua na ivakaro rawarawa sara o Josefa na luve i Jekope , ena vuku ni nona vakabauta . 
 Na ka lailai e cakava oqo e cakayaco sara ga vei ira e vicavata na milioni na tamata ni Kalou era muri mai . 
 Sa yabaki 110 ena gauna e ‘ tataunaka kina na suina , ’ oya mera kauta na Isireli na suina nira sa na biuti Ijipita . 
 Na ivakaro oya e vakadeitaka tale vei ira na Isireli , ena gauna balavu era vakabobulataki tu kina ni mate oti o Josefa , nira na qai sereki . 
 Tarai Josua beka vakacava na ivakaraitaki i Mosese ? 
 O Mosese e dua a vakaukauataki nona vakabauta ena vosa oya i Josefa . 
 Ni sa yabaki 80 , a vakaitavi sara ga ena kau ni sui i Josefa mai Ijipita . 
 Vakabauti ni gauna oya erau mai veikilai voleka kina kei Josua , e gone sara vua . 
 Ena 40 na yabaki e tarava , a dauveiqaravi voli kina i Mosese o Josua . 
 ( Tiko Voli mai na Lekutu 11 : 28 ) A tomani Mosese ina Ulunivanua o Saineai qai lai wawa toka me tavaki koya tale ni kauta sobu mai na vatu raraba ni Vunau . 
 Sa na wacava na ivakasala momona qai titobu ena rogoca tiko e veisiga o Josua vei Mosese ! 
 E uqeti ira vakacava na Isireli na ivakaraitaki i Josua ena gauna taucoko e bula tiko kina ? 
 Ena yasana kadua , a ivurevure ni veivakayaloqaqataki o Josua ina matanitu o Isireli ena vo ni nona bula . 
 E kaya na Dauveilewai 2 : ​ 7 : “ A ra sa qaravi Jiova ko ira na tamata e na gauna kecega sa bula kina ko Josua , kei na nodra gauna kecega na qase era sa bula tiko ni sa mate ko Josua , era sa raica oti na cakacaka levu kecega sa kitaka ko Jiova e na vukudra na Isireli . ” 
 Ia , ni mate o Josua kei ira na vo ni itabaqase , sa qai tekivu e dua na gauna ni lomalomarua e rauta ni 300 na yabaki na kena dede . 
 Sa ra sega ni vakadeitaki ira rawa na Isireli . 
 Mera qarava na Kalou dina se kalou lasu ? 
 Na lomalomarua oqo e lai yacova na gauna i Samuela na parofita . 
 “ Cakava na Ka e Dodonu ” o Samuela 
 ‘ Ka dodonu ’ cava e cakava o Samuela ? 
 Sega ni kaya na iVolatabu se yabaki vica o Samuela qai mate , ia e volai ena iMatai ni Samuela na ka e yaco ena loma ni 102 na yabaki , qai levu e donuya o Samuela . 
 Eda wilika ena Iperiu 11 : ​ 32 , 33 , nira “ cakava na ka e dodonu ” na dauveilewai kei na parofita yalodina . 
 Io , na ivakaraitaki i Samuela e vakavuna mera biuta ra qai cata na ka ca e so ena nona gauna . 
 E yalodina vei Jiova o Samuela ena nona bula taucoko . 
 E sega ni rere me veivakasalataki , e vakasalataka sara mada ga na tui . 
 Kena ikuri , e ivakaraitaki ni “ sa qase ka sika mai , ” ena nona dau masulaki ira na tani . 
 E kaya ni na ‘ sega sara ni cala vei Jiova , oya me muduka nona masulaki ira ’ na wekana na Isireli . ​ — 1 Samuela 12 : ​ 2 , 23 . 
 14 , 15 . 
 Era na vakatotomuri Samuela vakacava na itabaqase nikua ena ka e vauca na masu ? 
 Ka kece oqo e dusia ni rawa ni cakayaco sara vakalevu na nodra ivakaraitaki na itabaqase vei ira na wekadra vakayalo . 
 De dua ena vakaiyalayala na ka era rawata na itabaqase ena vuku ni tauvimate se ituvaki cava tale , ia e rawa nira dau masulaki ira na tani . 
 Ra itabaqase , o ni kila ni nomuni masu e rawa ni yaga sara vakalevu ena ivavakoso ? 
 Ena nomu vakabauta na dra i Jisu , o sa mai vakadonui kina ena mata i Jiova , sa mai qaqaco , dei tale ga nomu vakabauta ni sa “ vakatovolei ” oti . 
 Kua sara ni guilecava : “ Sa ka levu sara na mana ni masu ni tamata yalo dodonu . ” ​ — Jemesa 5 : ​ 16 , VV . 
 E bibi mo dau masulaka na veika e vauca na matanitu i Jiova . 
 So na tacida era tu e valeniveivesu ena vuku ni nodra muria na ivakasala vakarisito mera kua ni veitovaki . 
 So era vakaleqai ena vuku ni leqa tubukoso , ivalu , kei na vakaduduile ni lewenivanua . 
 So tale ena noda ivavakoso mada ga era vakatovolei se tusaqati voli . 
 E bibi tale ga mo dau masulaki ira era liutaka tiko na kacivaki ni itukutuku vinaka , kei na qaravi ni ivavakoso . 
 E totoka dina ni o cavuti ira na wekamu vakayalo ena nomu masu , me vakataki Epafira ! ​ — Kolosa 4 : ​ 12 . 
 Nodra Vakavulici na Kawa mai Muri 
 16 , 17 . 
 Cava e parofisaitaki ena Same 71 : ​ 18 , sa dina tiko vakacava nikua ? 
 Era vuli tale ga na lewe ni ‘ so tani tale na sipi ’ era vakanuinui mera bula tawamudu e vuravura , ena nodra veimaliwai kei ira na lewe ni “ qele - ni - sipi lailai ” era vakanuinui ina bula vakalomalagi . 
 Sa parofisaitaki oqo ena Same 71 : ​ 18 , ni kaya : “ Ni ka’u sa qase ka sika mai , mo ni kakua ni laivi au na Kalou ; ka me’u vakatakila mada eliu na nomuni kaukauwa vei ira nai tabatamata oqo , kei na nomuni qaqa vei ira kecega era na tubu maimuri . ” 
 E nodra isausau voli na lumuti ena yalo tabu mera vakavulici ira nodra itokani so tani tale na sipi mera colata e levu tale na itavi ni bera nira taura nodra itutu lagilagi ena yasa i Jisu Karisito . 
 Vei ira na so tani tale na sipi era tuberi vei ira na lumuti , e rawa tale ga ni taurivaki vei ira na ka e cavuti ena Same 71 : 18 me baleti ira “ era na tubu maimuri . ” 
 E vakacolata o Jiova vei ira na itabaqase mera tukuni koya vei ira na ciqoma tiko ena gauna oqo na sokalou dina . 
 Era vakalougatataki na so tani tale na sipi ena ka era vulica vei ira na lumuti , sega gona ni vakataratutu nira na via wasea tale ga na veika dina vakaivolatabu oqo vei ira era na vinakata mera qaravi Jiova . ​ — Vakatakila 7 : ​ 9 , 10 . 
 18 , 19 . ( a ) iTukutuku talei cava soti e rawa nira vakadewataka na dauveiqaravi i Jiova era sa qase ? 
 ( b ) Na cava e bibi mera kila tiko na itabaqase lotu Vakarisito ? 
 O ira na itabaqase era dau qaravi Jiova ena yalodina , se ra lumuti se so tani tale na sipi , era isema bula ni veika vakatubuqoroqoro e yaco ena isoqosoqo i Jiova ena veiyabaki sa sivi . 
 Vica wale nikua era a bula donuya na vakaraitaki ni iyaloyalo na “ Photo - Drama of Creation . ” 
 So era dau veitaratara sara vakavoleka kei ira na tuakada era a bala i valeniveivesu ena 1918 . 
 So tale era a vakaitavi ena kakaburaki ena siteseni ni isoqosoqo na WBBR . 
 Levu era se nanuma vinaka tu na dabe ni mataveilewai cecere e so me valataki kina na dodonu ni iVakadinadina i Jiova me sokalou ena galala . 
 E so tale era a yalodina tu ga e dina nira bula donuya na veiliutaki ni so na matanitu voravora sara . 
 Io , rawa nira vakamacalataka tale ga na itabaqase na vakamatatataki tiko mai ni ka dina ena veitabayabaki sa sivi . 
 E uqeti keda na iVolatabu meda saga me yaga vei keda na kila kei na vuku e dau kedra idivi na itabaqase . ​ — Vakarua 32 : 7 . 
 Era uqeti na itabaqase lotu Vakarisito mera ivakaraitaki vei ira na gone . 
 De dua o sega ni kila na kena sa lai cakayaco tiko vei ira e so na nomu vosota , masu , kei na nomu ivakasala . 
 Eratou na sega ni kila o Noa , Eparama , Josefa , kei Mosese , na levu ni kena tarai ira na itabatamata e muri na nodratou yalodina . 
 Ia , a yaga dina nodratou vakabauta kei na yalodina ; vaka kina o iko . 
 Era na vakalougatataki vakacava o ira e dei tu ga nodra inuinui me yacova sara na icavacava ? 
 Sa na bau totoka mada ga nida sa na vakila “ na bula dina ” ​ — se da bula sivia yani na ‘ veivakararawataki levu ’ se da vakaturi tale ! 
 Vakasamataka na loma ni duanaudolu na yabaki ni veiliutaki i Karisito ni sa na sega ni qai vakilai tale na tatara ni bula vaqase . 
 Sa na sega ni vuca sobu tiko na yagoda , ia eda na yadra e veisiga me salavata kei na vinaka cake ni ituvaki ni yagoda ​ — da kaukaua cake , makare cake na rai ni matada , matata cake na ka eda rogoca , totoka tale ga mai vakamalua na keda irairai ! 
 O ira na vakalougatataki mera bula ena vuravura vou ni Kalou ena tawavakaiyalayala na nodra bula , ia era na gonegone tu ga . 
 O koya gona , me dei tiko mada ga noda inuinui me yacova sara na icavacava , da qai qaravi Jiova tiko ga mai vu ni lomada . 
 Ena vakayacora dina ga o Jiova na veika kece e yalataka ena kena ivakatagedegede eda na sega mada ga ni namaka . ​ — Same 37 : 4 ; 145 : 16 . 
 O na Sauma Vakacava ? 
 • E vakalougatataki vakacava na kawatamata ena tudei i Noa ? 
 • E cakayaco vakacava na nodra vakabauta na peteriaki vei ira na nodra kawa ? 
 • Ni ratou sa qase sara o Josefa , Mosese , Josua , kei Samuela , eratou a vakaukauataki ira tiko ga vakacava na wekadratou vakayalo ? 
 • Na itukutuku bibi cava e rawa nira vakadewa vei keda na itabaqase ? 
 [ iYaloyalo ena tabana e 26 ] 
 E cakayaco sara ga ena bula i Aisake na vosota i Eparama 
 [ iYaloyalo ena tabana e 28 ] 
 E uqeti Josua na ivakasala momona i Mosese 
 [ iYaloyalo ena tabana e 29 ] 
 Ena yaga vakalevu sara na nomu dau veimasulaki 
 [ iYaloyalo ena tabana e 30 ] 
 E yaga vei ira na itabagone na nodra dau rogoci ira na itabaqase yalodina 
 E ‘ Veivakurabuitaki na Keda iBulibuli ’ 
 E ‘ veivakurabuitaki na keda ibulibuli . ’ — SAME 139 : 14 . 
 Na cava era kaya kina e levu na tamata vakasama ni Kalou ga e vu ni veika veivakurabuitaki e vutucoqa tu kina o vuravura ? 
 E VUTUCOQA o vuravura ena veika e veivakurabuitaki na kedra ibulibuli . 
 Era basika mai vakacava ? 
 Era nanuma e so ni sega ni yaga me vakasamataki ni tiko e dua e bulia . 
 So tale era kaya nida na sega ni kila vinaka na noda vuravura kei na veika e tu kina ke sa lai noda nanuma ni sega ni dua na Dauveibuli . 
 Era vakabauta ni sa bau wadrega me tubu vakacalaka mai na manumanu era tu e vuravura , ni sa rui vereverea na kedra ibulicaki qai tawawiliki na kedra levu . 
 E levu , wili kina e so na saenitisi era sa raica na ivakadinadina ni tiko e dua e vuku , kaukaua , qai yalovinaka a buli lomalagi kei vuravura . 
 * 
 Na cava e uqeti Tevita me vakacaucautaki Jiova ? 
 O Tevita e dua a vakadinata ni tiko na Dauveibuli e dodonu me vakacaucautaki ena vuku ni veika lagilagi a bulia . 
 Ena nona gauna , a se sega ni levu soti na kila vakasaenisi me vaka nikua , ia a siqema ga o Tevita ni veika era tu wavoliti koya , era ibulibuli vakatubuqoroqoro kece ni Kalou . 
 Sa dua mada ga na ka nona qoroya na vuku ni Kalou ena veika e bulia ni vakasamataka wale ga na kena ibulicaki . 
 Mani vola kina : “ Au na vakavinavinaka vei kemuni ; ni sa ka rerevaki ka vakurabui na noqui bulibuli : a ka veivakurabuitaki na nomuni cakacaka : a ka oqo sa kila vakavinaka na yaloqu . ” — Same 139 : 14 . 
 3 , 4 . 
 Na cava e bibi kina vei keda yadua meda vakananuma vakatitobu na cakacaka i Jiova ? 
 E dei na vakabauta i Tevita baleta ni dau nona ivalavala na vakananuma vakatitobu na ka . 
 Sa rauta me waicala na vakabauta edaidai ni sa dau vunautaki vakalevu e koronivuli , ena niusiveva , ivola tabaki , kei na levu tale , na vatavatairalago wale ga me baleta na basika mai ni tamata e vuravura . 
 Ena dei ga noda vakabauta me vakataki Tevita ke da dau vakananuma vakatitobu na ka . 
 E rerevaki sara ke da lai ciqoma tu nodra ivakavuvuli vovodea e so era sega ni vakabauta ni bula na Kalou se ra cakitaka ni a bulia na ka kece . 
 Eda na lomani Jiova cake vakalevu da qai nuitaka dei nona vosa ni yalayala kevaka eda dau vakananuma na nona cakacaka . 
 Ke da cakava oqori , eda na kilai koya cake kina vakavinaka , meda sokaloutaki koya . 
 O koya gona , meda raica mada oqo na veika vakasaenisi , era ivakadei ni vosa i Tevita , ni o keda e ‘ veivakurabuitaki na keda ibulibuli . ’ 
 Veivakurabuitaki Noda Tubu Cake Mai 
 5 , 6 . ( a ) E tekivu vakacava mai na noda bula ? 
 ( b ) Na itavi cava e qarava na ivi ? 
 “ Ni kemuni a bulia na noqui ivi : ko ni a ubi au e na kete i tinaqu . ” 
 E tekivu noda bula mai na dua na sela somidi e basika ena katonigone i tinada , na kena somidi e vaka na levu ni digo se fulusitopu ena icavacava ni iyatuvosa oqo . 
 Na sela oya e vereverea sara — e vaka tu e dua na vale ni buli iyaya somidi ! 
 E totolo wale ga na kena tubu . 
 Oti ga e vula rua nomu tubu tiko ena kete i tinamu , sa buli kece na gacagaca lelevu ni yagomu me vaka na ivi kei na so tale . 
 Ni o sa sucu , sa vakarau sara tu ga na nomu ivi me tauvulona na nomu dra — me kauta tani na waigaga kei na wai e sega ni gadreva na yagomu . 
 Ke tu vinaka tu na ivi ruarua ni dua e uabula , erau na tauvulona mai na nona dra e rauta ni lima na lita na wai ena veiya45 na miniti ! 
 Na nomu ivi erau lewa na levu ni wai vinaka me tiko ena nomu dra , vaka kina na kena tuituina . 
 Erau lewa tale ga na tubu se lutu ni nomu dra . 
 Levu tale na ka yaga erau cakava me vaka na kena vukici na vitamin D ena kena ivakarau me ganita na buli ni sui ni yagomu , kei na kena buli na erythropoietin , e dua na wainimate e dau vakalevutaka na buli ni sela damudamu ni dra ena nomu sui . 
 Sa rauta mera kaya e so ni ivi na “ kemisi nabadua ni yago ” ! 
 * 
 7 , 8 . ( a ) Vakamacalataka na veika e yaco ni se qai tekivu tubu mai e dua na gone ena kete i tinana . ( b ) E buli vakamatai vakacava “ eruku i vuravura ” e dua na gone ? 
 “ Sa sega ni vuni vei kemuni na suiqu , ni’u a caka vakavuni , ni’u a vakamataitaki eruku i vuravura . ” 
 Era tatawasewase na sela kece era basika , me tekivu sara mai na imatai ni nomu sela . 
 Sega ni dede , ra sa dui vuki na sela mera qarava vakatabakidua e so na cakacaka , e so mera lewa noda nave , noda masela , kuliniyagoda , kei na so tale . 
 Na sela era qarava vata e dua na itavi era kumukumuni vata mera bulia na viciko kei na veigacagaca ni yagoda . 
 Kena ivakaraitaki , mai na ikatolu ni macawa o kunekunetaki kina , sa buli na sui ni yagomu . 
 Ni o se qai macawa vitu qai 2.5 na sedimita na kemu balavu , sa ra buli rawa na 206 na sui era na tauri iko tu ena nomu bula kece , e dina nira se sega ni kaukaua ena gauna oya . 
 E tabogo mai na rai ni tamata na nomu kunekunetaki tiko ena sala e veivakurabuitaki . 
 E vaka sara ga ni yaco tiko e ruku i vuravura me vaka e tukuna na daunisame . 
 Me yacova mai nikua , se buawa tu ga vei ira na vuku e levu sara na ka e vauca noda buli cake mai . 
 Kena ivakaraitaki , na cava sara mada e yavalata e so na gene ena nomu sela mera veisautaka e so na sela mera lai tekivu qarava vakatabakidua e so na itavi ena yagomu ? 
 De na qai tiko na gauna mera kila na vuku na tikina oqo , ia me vaka e qai tukuna tarava o Tevita , na ka oqo sa kila makawa tu mai o koya e buli keda , o Jiova . 
 9 , 10 . 
 E “ volai ” vakacava ena ‘ ivola ’ ni Kalou na nona tubucake tiko e dua na gone ena kete i tinana ? 
 “ Ni’u sa vaka na vulovulo wale sa kunei au na matamuni , ia sa volai kece sara na tikiqu e na nomuni vola , me caka tiko e na veisiga , ni sa sega ni caka oti e dua . ” 
 E tiko ena imatai ni nomu sela e basika mai na peleni taucoko me buli kina na tiki ni yagomu kece . 
 Na peleni sara ga oqori e lewa nomu buli tiko ena loma ni ciwa taucoko na vula o tiko kina ena kete i tinamu , vaka kina na nomu tubu cake mo dua na uabula ena 20 na yabaki e tarava . 
 Levu na veisau e tara na yagomu ena gauna kece oqori , ia na veisau oya e lewa tiko mai na itukutuku sa porokaramutaki tu ena imatai sara ga ni nomu sela ni o se qai kunekunetaki . 
 E sega ni kila o Tevita se cava na sela se na gene , ni se sega ni buli ena nona gauna na iloilo ni vakalevutaki ka ( microscope ) . 
 Ia a siqema ga ni gadrevi dina e dua na peleni me baleta na buli ni yago . 
 De sa kila toka na ivalavala e tubu kina na gone ena kete i tinana , oya na vuna e rairai nanuma kina ni ikalawa yadua e vauci ena tubu ni gone e muria e dua na ivakarau se peleni sa virikotori oti vata kei na gauna me yaco kina . 
 E tukuna vakaibalebale o koya ni peleni oya sa “ volai ” oti tu ena ‘ ivola ’ ni Kalou . 
 E vu mai vakacava na keda ibulicaki kei na keda irairai ? 
 Sa kilai nikua ni taka mai vei rau nomu itubutubu kei ira nomu qase eliu na kemu balavu , kemu irairai , roka ni yaloka ni matamu kei na drauniulumu , kei na levu tale na ka me baleti iko , ia na ka kece oqori sa lewai oti tu ena nomu gene . 
 E tiko ena nomu sela e tini vakacaca na udolu na gene , ia na gene yadua e tiki ni dua na isema balavu e buli mai na DNA ( deoxyribonucleic acid ) . 
 Na ivakaro me buli kina na yagomu era “ volai ” tu ena nomu DNA . 
 Gauna kece era tawase kina nomu sela me dua tale na sela vou , se me sosomitaki na sela makawa , ena vakadewataka na ivakaro oya na nomu DNA , oya na vuna o bula tiko kina , qai sega ni veisau na kemu irairai . 
 Sa dua dina na ivakaraitaki vakasakiti ni nona kaukaua kei na nona vuku na Kalou ! 
 Eda Kilaitani ena Noda Vakasama 
 Na cava sara mada eda duatani kina o keda kei ira na manumanu ? 
 “ Sa ka talei vei au na nanuma ni lomamuni na Kalou ! 
 A ka levu na kenai wiliwili ! 
 Ke’u sa via wilika , ke sa ka levu ka lailai na mata ni nuku . ” 
 E totoka tale ga na kedra ibulicaki na manumanu , qai tiko e so na ka era uasivia kina na tamata . 
 Ia na Kalou e solia na vakasama vei keda na tamata . 
 Na ka oqo e yawakalia vei ira na manumanu . 
 E kaya e dua na ivola vakasaenisi : “ Levu beka na ka eda tautauvata kina na tamata kei na veika bula tale era tu , ia eda duatani ga o keda vei ira kece oqori ena noda rawa ni vosa kei na noda rawa ni vakasama . 
 Eda duatani tale ga vakalevu baleta nida dau vakatataro : Eda via kila se da basika se buli vakacava . ” 
 De dua , a veinanuyaka tale ga o Tevita na tikina oqo . 
 ( a ) E rawa vakacava vei Tevita me vakananuma vakatitobu na vakasama ni Kalou ? 
 ( b ) Eda na muria vakacava na ivakaraitaki i Tevita ? 
 Ia na ka eda duatani duadua kina vei ira na manumanu , oya ni rawa nida vakananuma na vakasama ni Kalou . 
 * Oqo e dua vei ira na sala uasivi eda “ ucuya kina na Kalou . ” 
 A vakayagataka vinaka o Tevita na isolisoli oqo . 
 A dau vakananuma vakatitobu na ivakadinadina e dusia ni bula na Kalou , qai vakasamataka nona itovo vakasakiti e kune ena veika buli era tu yavoliti koya . 
 A tiko tale ga vei Tevita na ilavelave taumada ni iVolatabu era volai kina na veika a vakatakila na Kalou me baleti koya kei na nona cakacaka . 
 Mai na veika e wilika o Tevita , e kila rawa kina na vakasama ni Kalou , nona itovo , kei na nona inaki . 
 A vakacaucautaka na Dauveibuli o Tevita ni vakauqeti koya na nona dau vakananuma na veika e volai ena iVolatabu , na veika era buli , vaka kina na veika e cakava ena vukuna na Kalou . 
 Na Noda Vakabauta 
 Na cava e sega ni gadrevi sara kina meda kila na ka kece me baleta na Kalou meda qai vakabauti koya kina ? 
 Ni lai vakasamataka o Tevita na levu ni veika buli era tu kei na veika e volai ena iVolatabu , e liaca sara ga kina ni sa na sega tu ga ni rawa vua me kila taucoko na vuku ni Kalou kei na nona rawaka . 
 O keda tale ga eda vaka kina . 
 Sa sega tu ga ni rawa nida katuma na ka kece me kilai me baleta na ibulibuli ni Kalou . 
 Ia sa “ vakaraitaka ” mai na Kalou e so na ka ena nona Vosa vaka kina ena veika buli mera yavutaka kina nodra vakabauta o ira na vakasaqara na ka dina ena itabagauna cava ga era bula kina . — Roma 1 : 19 , 20 ; Iperiu 11 : 1 , 3 . 
 Vakamacalataka se rau veisemati vakacava na vakabauta kei na noda veiwekani kei na Kalou . 
 Na noda vakabauta e sega ni yalani ga ena noda vakadinata ni tiko e dua a bulia na ka kece . 
 E vauci kina na noda nuitaki Jiova dina , noda liaca ni vinakata dina o koya meda veikilai kei koya , da qai veivolekati tale ga . 
 Vakasamataka mada nona vakabauta kei na nona nuitaka na tamana dau loloma e dua na gone . 
 Ke vakalewai na tamana ni sega ni rawa ni nuitaki ena gauna e yaco kina na leqa , de dua ena dredre vei gone me vakadeitaka ni tamata nuitaki dina o tamana . 
 Ia ke sa vakadinata sara ga ena veika e sotava ni turaga vinaka na tamana , ena sega vakadua ni lomalomaruataka na nona veivuke ni sotava na leqa . 
 Eda na nuitaki Jiova tale ga vaka oqori kevaka eda vulica na iVolatabu da qai vakasamataka vakatitobu na veika e bulia . 
 Eda na nuitaki koya tale ga nida vakila ni sa rogoci noda masu ni kere veivuke . 
 Ena uqeti keda oqori meda via vulica e levu tale na ka me baleti koya , meda via vakacaucautaki koya me tawamudu mai vu ni yaloda kei na lomada . 
 Sa bau inaki uasivi dina oqo meda guta . — Efeso 5 : 1 , 2 . 
 Qara Nona Veidusimaki na Dauveibuli ! 
 Na cava eda vulica mai na nodrau veivolekati o Tevita kei Jiova ? 
 “ Ni dikevi au , na Kalou , mo ni kila na lomaqu : mo ni vakatovolei au , ka kila na nanuma ni lomaqu : ka raica se sa dua nai tovo ca vei au , ka tuberi au e na sala ni bula tawa mudu . ” 
 Liaca o Tevita ni o Jiova e kilai koya sara tu ga vakavinaka — e kila na ka e vakasamataka , tukuna , se cakava . 
 E dei na loma i Tevita ena ka oqo , me vaka ga nona nuidei e dua na gone ni roqoti koya voli nona itubutubu dau loloma . 
 E talei dina vei Tevita nona veiwekani veivolekati oqo kei Jiova , qai saga me maroroya dei na veiwekani oqori ena nona dau masu kei na nona dau vakasamataka vakatitobu na veika e bulia o Jiova . 
 Ke da raica na same i Tevita , e levu ga vei ira oqori , wili kina na Same 139 , era qaqa ni nona masu , era vakarautaki me lagati vata kei na ivakatagi . 
 Eda na veivolekati tale ga kei Jiova me vakataki koya ke da dau masu da qai dau vakananuma vakatitobu na ka . 
 ( a ) Na cava a vinakata kina o Tevita me dikeva na lomana o Jiova ? 
 ( b ) Ena vakacava noda bula ke da vakayagataka vinaka noda galala ni vakatulewa ? 
 Nida buli meda veiucui kei na Kalou , e tu kina vei keda na galala ni vakatulewataka na ka . 
 Kena ibalebale sa tu sara ga e ligada na noda via cakava na vinaka se ca . 
 Ia meda kila tiko nida na tarogi yadua ena ivalavala eda vakayagataka kina na galala oqori . 
 O Tevita a sega ni via wili vata kei ira na tamata ca . 
 A via taqomaki koya me kua ni sikalutu ena cala bibi . 
 Ni sa vakasamataka na vuku levu i Jiova , sa qai masuta o Tevita ena yalomalumalumu me dikevi koya na Kalou , me dusimaki koya ena sala e basika ina bula . 
 Ni vauci keda kece na ivakatagedegede savasava ni Kalou , sa dodonu ga meda dau vakatulewataka vinaka na ka . 
 E dau uqeti keda o Jiova meda talairawarawa vua . 
 Ke da cakava oqori , eda na vakadonui da qai vakalougatataki . 
 Eda na lomavakacegu tu ga ke da lako vata kei Jiova e veisiga , veitalia sara ke dredre vakacava na bula . — Filipai 4 : 6 , 7 . 
 Muri Koya e Buli Keda ena Sala Veivakurabuitaki ! 
 Na cava e kaya o Tevita ni sa vakasamataka oti na ibulibuli ni Kalou ? 
 Na cakacaka i Tevita ni se tamata gone na vakatawa sipi . 
 A dau dagava cake na lomalagi ena gauna era kana welewelei voli kina na sipi . 
 Ni sa karobo na vanua , sa qai dau vakasamataka na totoka ni lomalagi kei na veika e vakaibalebaletaka . 
 E vaka oqo na ka e vola : “ Sa tukuna na lagilagi ni Kalou ko lomalagi ; ka sa vakatakila na cakacaka ni ligana na maliwa levu . 
 Sa dautukuna na vosa na veisiga sa veitarataravi , ka sa vakaraitaka na vuku na veibogi sa veitarataravi . ” 
 E kila vinaka o Tevita ni gadrevi vua me vakasaqarai koya e bulia na ka kece ena sala vakatubuqoroqoro qai muri koya sara . 
 O keda tale ga meda cakava vaka kina . 
 Na cava eda vulica rawa na gone kei na qase mai na noda kila ni ‘ veivakurabuitaki na keda ibulibuli ’ ? 
 O Tevita e dua a bulataka sara ga na ivakasala i Solomoni na luvena , ni a vakasalataki ira na tamata gone vaka oqo : “ Mo nanumi koya ka Buli iko ni ko sa cauravou tiko . . . 
 Mo rerevaka na Kalou , ka muria na nona vunau : ni sai koya ga oqo nai tavi taucoko ni tamata . ” 
 A se liaca rawa tu o Tevita ni se cauravou ni ‘ veivakurabuitaki na kena ibulibuli . ’ 
 Ni moica nona bula me salavata kei na ka e liaca oqo , e raica kina na vinaka ena gauna kece ni nona bula . 
 Ke da vakacaucautaka na Dauveibuli Lagilagi da qai qaravi koya , se da gone se qase , eda na marautaka dina noda bula ena gauna oqo kei na veigauna mai muri . 
 E yalataka na iVolatabu vei ira na kabiti Jiova tiko ga ra qai bulataka na nona ivakatagedegede : “ Era na vuavua tiko ni ra sa qase mai ; era na drokadroka ka bulabula ; me vakatakila ni sa yalododonu ko Jiova . ” 
 Ena qai noda inuinui me sega ni mudu meda marautaka na cakacaka veivakurabuitaki i koya e buli keda . 
 [ iVakamacala e ra ] 
 Raica na itabataba ni Awake ! , 22 June , 2004 , tabaka na iVakadinadina i Jiova . 
 Raica tale ga na ulutaga “ Your Kidneys — A Filter for Life , ” tabaki ena Awake ! , 8 Okosita , 1997 . 
 Na vosa i Tevita ena Same 139 : 18b e rairai dusia ni kevaka a wilika voli mai na vakasama i Jiova ena siga taucoko me yacova ni lai moce , ena se vo levu ga na nona wiliwili ni yadra cake ena mataka adua . 
 Vakamacalataka Mada 
 • E vakaraitaka vakacava na tubu ni gone ena kete i tinana ni ‘ veivakurabuitaki na keda ibulibuli ’ ? 
 • Na cava meda dau vakananuma kina vakatitobu na vakasama i Jiova ? 
 • E rau veisemati vakacava na noda vakabauti Jiova kei na noda veiwekani kei koya ? 
 [ iYaloyalo ena tabana e 23 ] 
 Nona tubu cake na gone ena kete i tinana e muria e dua na peleni sa davo oti tu 
 DNA 
 [ Credit Line ] 
 Unborn fetus : Lennart Nilsson 
 [ iYaloyalo ena tabana e 24 ] 
 Eda nuitaki Jiova me vakataki ira na gone era nuitaka na tamadra dau loloma 
 [ iYaloyalo ena tabana e 25 ] 
 E tini vakacaucautaki Jiova o Tevita baleta ni vakasamataka vakatitobu na weniligana 
 “ Kakua ni Veisausaumitaka na Nona Ca e Dua ” 
 “ Kakua ni veisausaumitaka na nona ca e dua . 
 Nakita eliu na veika sa dodonu e na matadra na tamata kecega . ” ​ — ROMA 12 : 17 . 
 Na ivalavala cava era dau cakava e levu ? 
 KE DUA na gone e biligi koya o tacina , na imatai ga ni ka ena cakava oya me biligi koya lesu . 
 Ka ni rarawa ni sega ni yalani ga vei ira na gone na ivalavala oqo . 
 Levu tale ga na uabula era dau cakava . 
 Ni dua e vakacudrui ira , era vinakata mera sauma lesu . 
 Dina nira na sega ni veibili , ia e levu era na sauma lesu ena sala e sega soti ni laurai levu . 
 De dua era na vakaucacataki koya e vakacudrui ira , se vaqara na sala me kua ni rawaka kina ena bisinisi se so tale na cakacaka . 
 Se sala cava era vakayagataka , e dua tiko ga na inaki ​ — oya me saumi lesu na ka e caka vei ira . 
 ( a ) Na cava era sega ni via rawai kina na lotu Vakarisito dina mera sauma lesu na ca ? 
 ( b ) Taro cava soti kei na wase ni iVolatabu cava eda na dikeva tiko ? 
 E kaukaua sara na gagadre meda sauma lesu na ca , ia era sega ni via rawai kina na lotu Vakarisito dina . 
 Era saga mera muria na veivakadreti i Paula : “ Kakua ni veisausaumitaka na nona ca e dua . ” 
 Na cava ena uqeti keda meda muria na ivakatagedegede cecere oqo ? 
 O cei sara mada meda kua ni veisausaumitaka ena ca ? 
 E yaga vakacava noda sega ni sauma lesu na ca ? 
 Me saumi na taro oqo , meda dikeva mada na veitikina e yavolita na vosa oqo i Paula . 
 Eda na raica ena Roma wase 12 ni noda sega ni sauma na ca e dodonu , e ka vakayalololoma , e vakaraitaka tale ga noda yalomalumalumu . 
 Eda na dikeva yadudua na tolu na tikina oqo . 
 “ O Koya Oqo , Au sa Vakamamasu Vei Kemudou ” 
 3 , 4 . ( a ) Me tekivu ena Roma wase 12 , na cava e vakamacalataka o Paula , qai bibi vakacava nona vakayagataka na matavosa “ o koya oqo ” ? 
 ( b ) Ena tarai ira vakacava na lotu Vakarisito mai Roma na loloma ni Kalou ? 
 Tekivu ena wase 12 , e vakamacalataka o Paula e va na tikina eratou vakaibalebale ena noda bula na lotu Vakarisito . 
 E vakamacalataka na noda veiwekani kei na Kalou , kei ira na tacida vakayalo , o ira eda sega ni vakabauta vata , kei ira na veiliutaki vakamatanitu . 
 E dusia o Paula e dua na vuna levu meda vorata kina na galeleti ni veika ca , okati kina noda via sauma lesu na ca , e kaya : “ O koya oqo , au sa vakamamasu vei kemudou , na veiwekani , e na vuku ni loloma vakavuqa ni Kalou . ” 
 Vakasamataka mada na matavosa “ o koya oqo , ” e kena ibalebale “ ena vuku ni ka au sa kaya oti . ” 
 Vaka me kaya tiko o Paula , ‘ Mai na ka au sa vakamacalataka oti vei kemudou , au vakamasuti kemudou mo dou cakava na ka au na vakarau tukuna yani oqo . ’ 
 Na cava sara mada a vakamacalataka o Paula vei ira na lotu Vakarisito mai Roma ? 
 Na imatai ni 11 na wase ni nona ivola , a vola kina o Paula na inuinui totoka e soli tu vei ira na Jiu kei ira na matanitu tani , oya mera na veiliutaki vata kei Karisito ena Matanitu ni Kalou , na inuinui a sega ni ciqoma na matanitu o Isireli . 
 E soli rawa ga na inuinui totoka oqo ena vuku ‘ ni nona loloma vakavuqa na Kalou . ’ 
 Mera na dolea vakacava na lotu Vakarisito na loloma levu e vakaraitaka vei ira na Kalou ? 
 E dodonu me tarai ira vakabibi na nona loloma , me rawa nira muria kina na vosa a cavuta tarava o Paula : “ Mo dou solia na yagomudou mei madrali bula , me savasava , me vinaka vua na Kalou , me nomudoui soro vakayalo . ” 
 Ia , e rawa vakacava vei ira na lotu Vakarisito oya mera cabori ira mera “ [ i ] madrali ” vua na Kalou ? 
 ( a ) Rawa ni cabori koya vakacava e dua me “ [ i ] madrali ” vua na Kalou ? 
 ( b ) Na ivakavuvuli cava me lewa na nona ivalavala na lotu Vakarisito ? 
 Tomana nona vosa o Paula : “ Dou kakua ni vakatauvatani kemudou kei ira era sa vakavuravura : ia dou mataliataki ga ni sa vakavoui na yalomudou , mo dou kila rawa kina na loma ni Kalou , sa yaga , ka vinaka , ka dodonu sara . ” 
 Mera kua ni vakalaiva na yalo ni vuravura me moica nodra vakasama , ia e gadrevi mera moica nodra vakasama me tautauvata kei na ivakarau ni vakasama i Karisito . 
 Na ivakavuvuli oqo e dodonu me lewa na nodra ivalavala na lotu Vakarisito dina e veisiga , okati kina o keda nikua . 
 Nida dikeva na vosa i Paula ena Roma 12 : ​ 1 , 2 , na cava ena uqeti keda meda kua ni sauma na ca ? 
 E yaga vakacava vei keda na vosa i Paula ena Roma 12 : ​ 1 , 2 ? 
 Me vakataki ira ga na lotu Vakarisito lumuti mai Roma , e sega ni tukuni rawa na noda vakavinavinakataka na Kalou ni dau lomani keda ena sala e vuqa , qai lomani keda tiko ga ena veisiga kece ni noda bula . 
 O koya oqo , na noda vakavinavinaka mai vu ni lomada ena uqeti keda meda qarava na Kalou ena noda kaukaua kece , na noda iyau kece , kei na taledi eda sucukaya mai . 
 Ena uqeti keda tale ga meda vakatotomuria ena noda vinaka kece na ivakarau ni vakasama i Karisito , sega ni vakasama vakavuravura . 
 Noda muria na ivakarau ni vakasama i Karisito ena vakilai ena noda veiwekani kei ira na tacida vakayalo vaka kina kei ira eda sega ni vakabauta vata . 
 Kena ivakaraitaki : Ke da vakasama vakataki Karisito , eda na vorata na yalo ni via sauma na ca . ​ — 1 Pita 2 : ​ 21 - ​ 23 . 
 “ Me Kakua ni Vakailasu na Loloma ” 
 Na loloma vakacava e veivosakitaki ena Roma wase 12 ? 
 Eda na sega ni sauma na ca ena ca baleta ni oqori na ka e dodonu , e ka vakayalololoma tale ga . 
 Dikeva na nona vosa tarava o Paula me baleta na loloma . 
 Ena nona ivola vei ira mai Roma , e vakayagataka vakavica o Paula na vosa “ loloma ” ( a·gaʹpe ena vosa vaKirisi ) ni vakamacalataka tiko na loloma ni Kalou kei na loloma i Karisito . 
 Ia , ena wase 12 , e vakaibalebaletaka o Paula na a·gaʹpe ena dua tale na sala ​ — na noda veilomani na tamata . 
 Ni tukuna oti ni duidui na isolisoli vakayalo e tu vei ira e so na mataveitacini , sa qai tukuna o Paula e dua na itovo e dodonu mera bucina na lotu Vakarisito kece . 
 E kaya : “ Me kakua ni vakailasu na loloma . ” 
 Dua na ivakatakilakila ni lotu Vakarisito dina oya noda dau loloma . 
 E vakamasuti keda o Paula meda vakaraitaka na loloma dina vakarisito . 
 Eda na vakaraitaka vakacava na loloma e sega ni vakailasu ? 
 Kena ikuri , e tukuna o Paula na sala e vakaraitaki kina na loloma e sega ni vakailasu , e kaya : “ Mo dou cata sara na ka ca ; mo dou kabita sara na ka vinaka . ” 
 Erau vosa kaukaua na “ cata ” kei na “ kabita . ” 
 Rawa ni vakadewataki na “ cata ” me “ sevaka vakalevu . ” 
 Meda kua wale ga ni cata na veika e kauta mai na ca , ia meda cata sara ga na ka ca . 
 Na vosa “ kabita ” e vakadewataki mai na vosa vaKirisi e kena ibalebale na “ drega . ” 
 Na lotu Vakarisito e loloma dina e bulataka na itovo vinaka , e vaka me sa dregati tu vua na itovo oqori . 
 Na veivakadreti cava e taleva vakavica o Paula ? 
 A taleva vakavica o Paula e dua na sala ena laurai votu kina na loloma . 
 E kaya : “ Dou vosavakalougatataki ira era sa vakacacani kemudou : vosa vakalougatataka ga , ka kakua ni rukaka . ” 
 “ Kakua ni veisausaumitaka na nona ca e dua . ” 
 “ Oi kemudou sa lomani dou kakua ni sauma na ca sa caka vei kemudou . ” 
 “ Me kakua ni rawai iko na ca , mo rawa ga na ca e na vinaka . ” 
 Sega tale ni wereubiubi o Paula me baleta na noda ivalavala vei ira na tawavakabauta , se o ira mada ga na tusaqati keda . 
 “ Dou Vosavakalougatataki Ira Era sa Vakacacani Kemudou ” 
 Na sala cava eda rawa ni vosa vakalougatataki ira kina na dauveitusaqati ? 
 Eda na muria vakacava na ivakasala i Paula : “ Dou vosavakalougatataki ira era sa vakacacani kemudou ” ? 
 E tukuna vei ira na nona imuri o Jisu : “ Lomani ira na nomudou meca ka masulaki ira era vakacacani kemudou . ” 
 O koya gona , e dua na sala eda vosa vakalougatataki ira kina na dau vakacacani keda oya na noda masulaki ira . 
 Kevaka era tusaqati keda tiko ena dela ni lecaika , meda kerei Jiova me dolava na matadra mera raica na ka dina . 
 Io , ena rairai malewa na noda kerea na Kalou me vakalougatataki ira na dau veivakacacani . 
 Ia , na levu ga ni noda vakaraitaka ni tautauvata na ivakarau ni noda vakasama kei na ivakarau ni vakasama i Karisito , na levu tale ga ni noda rawa ni lomani ira na keda meca . 
 Ena tini e vei na loloma vaka oqo ? 
 ( a ) Na cava eda vulica mai na ivakaraitaki i Sitiveni ? 
 ( b ) Ni laurai na bula i Paula , na veisau cava ena rawa ni yaco vei ira e so na dau veivakacacani ? 
 O Sitiveni e dua e masulaki ira na vakacacani koya , qai sega ni matewale nona cakava oqo . 
 Ni oti ga vakalailai na Penitiko 33 S.K . , ra vesuki Sitiveni o ira na dautusaqata na ivavakoso Vakarisito , yarataki koya ena taudaku kei Jerusalemi , qai vakaviriki koya ena vatu . 
 Ni bera ni mate , a kaci ena domo levu : “ Kemuni na Turaga , kakua ni cudruvi ira e nai valavala ca oqo . ” 
 O Saula , e dua vei ira na turaga a masulaka o Sitiveni , a vakadonuya qai raica sara ga na nona vakamatei . 
 E muri , a qai rairai vei Saula o Jisu . 
 O koya na dau veivakacacani oqo a yaco me dua na imuri i Karisito , e qai kilai me o Paula na yapositolo . 
 E vola o koya na ivola vei ira mai Roma . 
 Me salavata ga kei na masu i Sitiveni , kena irairai ni o Jiova a vosoti Paula ena ivalavala ca a cakava . 
 Sa rauta me vakadreti ira kina na lotu Vakarisito o Paula : “ Dou vosavakalougatataki ira era sa vakacacani kemudou ” ! 
 Mai na veika a sotava , e kila o koya ni so na dau veivakacacani e rawa nira yaco mera dauveiqaravi ni Kalou . 
 Nikua , ena vuku ni nodra ivalavala lokomi na dauveiqaravi i Jiova , era sa yaco mera vakabauta e so na dau veivakacacani . 
 Dou “ Veilomani kei Ira na Tamata Kecega ” 
 Erau veisemati vakacava na vosa i Paula ena Roma 12 : ​ 9 , 17 ? 
 E vakasalataka tarava o Paula na noda ivalavala vei ira eda vakabauta vata kei ira eda sega ni vakabauta vata : “ Kakua ni veisausaumitaka na nona ca e dua . ” 
 Na vosa oqo e salamuria ga na ka a tukuna e liu : “ Mo dou cata sara na ka ca . ” 
 Io , ena rawa vakacava me kaya e dua ni cata dina na ca , ke sa vakarau tu me veisausaumitaka na ca ? 
 Nona cakava oqo ena vakaraitaka ni yali vua na loloma ‘ e sega ni vakailasu . ’ 
 Sa qai kaya o Paula : “ Nakita eliu na veika sa dodonu e na matadra na tamata kecega . ” 
 Eda na muria vakacava na ivakasala oqo ? 
 Me vakacava na noda ivalavala “ e na matadra na tamata kecega ” ? 
 Taumada , ena nona ivola vei ira e Korinica , a vola o Paula na nodra tusaqati na yapositolo . 
 E kaya : “ Me keitou ka ni sarasara ki vuravura , ki vei ira na agilosi kei ira na tamata . . . . 
 Ni keitou sa vakasewasewani , keitou vosa vinaka ga ; ni keitou sa vakacacani keitou vosota ga . 
 Ia ni keitou sa vosa vakacacataki , keitou sa dau sauma e na vosa vinaka . ” 
 Nikua tale ga era saravi ira tu na lotu Vakarisito dina na lewe i vuravura . 
 Nira raica o ira eda tiko veitikivi na veika vinaka eda cakava ena gauna mada ga eda tusaqati kina , ena rairai uqeti ira mera rogoca na itukutuku vinaka . ​ — 1 Pita 2 : ​ 12 . 
 Me vakacava na levu ni noda sasagataka na veilomani ? 
 Ia , me vakacava na levu ni noda sasagataka na veilomani ? 
 Ena kena levu eda rawata . 
 E kaya o Paula vei ira na mataveitacini : “ Kevaka sa rawa , mo dou vakatovolea me veilomani kei ira na tamata kecega . ” 
 Na rua na matavosa oqo “ kevaka sa rawa , ” “ mo dou tovolea ” e dusia ni na rairai sega ni rawa meda veiyaloni kei ira e so tale ena gauna kece ga . 
 Kena ivakaraitaki , eda na sega ni voroka na lawa ni Kalou me rawa wale ga nida veilomani kei na tamata . 
 Eda na cakava na ka eda rawa ni veilomani kina kei “ ira na tamata kecega , ” ia me kua ga ni beci na ivakavuvuli dodonu . 
 “ Dou Kakua ni Sauma na Ca sa Caka Vei Kemudou ” 
 Na vuna cava e kune ena Roma 12 : 19 meda kua kina na veisausaumitaka na ca ? 
 E cavuta o Paula e dua tale na vuna vinaka meda kua ni sauma kina na ca ; e vakaraitaka noda yalomalumalumu . 
 E kaya : “ Oi kemudou sa lomani dou kakua ni sauma na ca sa caka vei kemudou , ia mo dou laiva vua na Kalou me sauma ; ni sa volai ; A noqui tavi me’u cudruvaka ; au na sauma koi au , sa kaya na Turaga . ” 
 Na lotu Vakarisito e vinakata me veisausaumi e vakaraitaka na yalodokadoka . 
 Sa siova tiko na itavi e nona ga na Kalou . 
 Kena ikuri , nona veisausaumitaka na ca , e vakaraitaka ni sega ni vakabauta dei na vosa i Jiova : “ Au na sauma koi au . ” 
 Kena veibasai , era nuidei na lotu Vakarisito dina ni na “ vakadodonutaka na Kalou na ka e baleti ira na nona digitaki . ” 
 Era yalomalumalumu ga mera biuta ena liga ni Kalou me ia na veisausaumi . ​ — Jeremaia 30 : ​ 23 , 24 ; Roma 1 : ​ 18 . 
 16 , 17 . ( a ) Eda na binia vakacava ena uluna e dua na ‘ qilaiso sa waqa tu ’ ? 
 ( b ) O sa bau raica na nona veisau e dua eda sega ni vakabauta vata ni caka vua na ka vinaka ? 
 Ke vaka kina , tukuna e dua na ivakaraitaki . 
 Na kena saumi lesu na ca vua na keda meca ena vakavuna ga nona yalokaukaua , ia ke da caka vinaka vua ena rawa ni vakamalumalumutaka na lomana . 
 Na cava na vuna ? 
 Vakasamataka mada na vosa i Paula vei ira na lotu Vakarisito mai Roma . 
 E kaya : “ Mo qai vakania na nomu meca , kevaka sa viakana ; kevaka sa viagunu , mo vagunuvi koya : ko na binia kina ki na uluna na qilaiso sa waqa tu ni ko sa kitaka vakaoqo . ” 
 Na cava e vakaibalebaletaki e ke ? 
 Na vosa mo “ binia kina ki na uluna na qilaiso sa waqa tu ” e vakaibalebaletaki ena vakawaicalataki ni vatutalei ena gauna vakaivolatabu . 
 E dau biu ena loma ni ovani na vatu e wakivata tu kei na vatutalei , ena tava toka ena qilaiso qai biu tale ga e delana na qilaiso . 
 Na qilaiso waqa e biu yani e cake e vakalevutaka na katakata me rawa ni waicala kina na vatutalei , me wasei tani mai na vatu . 
 Ena sala vata ga oya , na noda caka vinaka vei ira na dauveitusaqati ena rawa ni vakawaicalataka na nodra yalokaukaua qai uqeti ira mera yalovinaka . 
 Io , e levu na lewe ni ivavakoso vakarisito era mai sokalou dina baleta ni uqeti ira na nodra caka vinaka na dauveiqaravi i Jiova . 
 Na Vuna Eda Sega ni Veisausaumi Kina 
 Na cava e dusia kina ni ka dodonu , ka vakayalololoma , qai ivakaraitaki ni yalomalumalumu na noda sega ni veisausaumi ? 
 Noda veivosakitaka vakalekaleka na Roma wase 12 , eda raica e so na vuna bibi eda sega kina ni “ veisausaumitaka na nona ca e dua . ” 
 Kena imatai , na noda sega ni veisausaumi e ka dodonu . 
 Nida raica nona yalololoma na Kalou vei keda , e dodonu qai ka vakayalomatua meda cabori keda vei Jiova , da qai talairawarawa ina nona ivakaro ​ — okati kina na noda lomani ira na keda meca . 
 Kena ikarua , e ka vakayalololoma noda sega ni sauma na ca . 
 Na noda sega ni veisausaumitaka na ca kei na noda sasagataka na veilomani e dusia nida nuitaka ni so mada ga na dauveitusaqati voravora e rawa nira veisau mera qaravi Jiova . 
 Kena ikatolu , noda sega ni sauma na ca e vakaraitaka na yalomalumalumu . 
 Noda sauma na ca e dusia na viavialevu , ni kaya o Jiova : “ A noqui tavi me’u cudruvaka . ” 
 E vakasalataka tale ga na Vosa ni Kalou : “ Ni sa tubu mai na viavialevu , sa qai tubu talega na madua : ia sa tu vei ira na yalomalumalumu na vuku . ” 
 Na noda laiva vei Jiova me veisausaumi e vakaraitaka na noda yalomalumalumu . 
 Na cava ena veivosakitaki ena ulutaga e tarava ? 
 E tinia o Paula na nona ivakasala me baleta na noda ivalavala vei ira tale e so . 
 E vakadreti ira na lotu Vakarisito : “ Me kakua ni rawai iko na ca , mo rawa ga na ca e na vinaka . ” 
 O cei nikua era dau veivakamuai cala ? 
 Eda na vorati ira vakacava ? 
 Na kena isau kei na so tale na taro ena veivosakitaki ena ulutaga e tarava . 
 Vakamacalataka Mada 
 • Na veivakadreti cava e talevi vakavica ena Roma wase 12 ? 
 • Na cava ena uqeti keda meda kua ni veisausaumitaka na ca ? 
 • E yaga vakacava vei keda kei ira tale e so na noda sega ni ‘ veisausaumitaka na ca ’ ? 
 [ Kato ena tabana e 22 ] 
 Na Roma wase 12 e vakaraitaka na nona veiwekani na lotu Vakarisito kei 
 • Jiova 
 • ira na tacina vakayalo 
 • ira e sega ni vakabauta vata 
 [ iYaloyalo ena tabana e 23 ] 
 Na ivakasala ena vola i Paula vei ira mai Roma e yaga vei ira na lotu Vakarisito 
 [ iYaloyalo ena tabana e 25 ] 
 Na cava eda vulica ena nona ivakaraitaki o Sitiveni ? 
 “ Mo Rawa Ga na Ca ena Vinaka ” 
 “ Me kakua ni rawai iko na ca , mo rawa ga na ca e na vinaka . ” ​ — ROMA 12 : 21 . 
 Na cava eda nuidei kina nida na rawa na ca ? 
 E RAWA beka nida tudei nira veitusaqati vakaukaua na meca ni sokalou dina ? 
 E rawa beka nida vorati ira na dau veivakamuai cala era saga mera dreti keda lesu ina vuravura ca oqo ? 
 Na isau ni rua na taro oqo na io ! 
 Na vuna ? 
 Baleta na ka a tukuna na yapositolo o Paula ena nona ivola vei ira e Roma . 
 E vola : “ Me kakua ni rawai iko na ca , mo rawa ga na ca e na vinaka . ” 
 Kevaka eda nuitaki Jiova , da qai yalodei me kua ni rawai keda o vuravura , eda na sega dina ga ni rawai ena ka ca . 
 Kena ikuri , na matavosa “ rawa ga na ca e na vinaka ” e dusia ni rawa nida vorata na ca kevaka eda dei tiko ga ena vala vakayalo . 
 O ira ga na sega ni qaqarauni ra qai soro koso , ena rawai ira na vuravura ca oqo kei koya e liutaka tiko , o Setani na Tevoro . ​ — 1 Joni 5 : ​ 19 . 
 Na cava eda na dikeva kina e so na ka a yaco ena bula i Niemaia ? 
 Rauta ni 500 na yabaki ni bera ni bula o Paula , a vakaraitaka e dua na dauveiqaravi ni Kalou a vakaitikotiko mai Jerusalemi na dina ni vosa i Paula . 
 Na turaga qaravi Kalou oqo o Niemaia , a sega wale ga ni tudei nira veivorati na tamata tawavakalou ia e rawa tale ga na ca ena vinaka . 
 Na ituvaki dredre cava a sotava ? 
 E walia vakacava ? 
 Eda na vakatotomuri koya vakacava ? 
 Me saumi na taro oqo , meda dikeva mada e so na ka a yaco ena bula i Niemaia . 
 * 
 Na ituvaki cava a bula donuya o Niemaia , kei na ka vakasakiti cava a cakava ? 
 A veiqaravi ena vale vakatui mai Perisia o Niemaia vei Tui Atakisekise . 
 Dina ni bula o Niemaia kei ira e sega ni vakabauta vata , a sega ga ni ‘ vakaitovotaki koya ena veimataqali itovo vakavuravura ’ ni gauna oya . 
 Ni basika e dua na leqa mai Juta , a biuta na ivakarau ni bula vinaka a tu kina , lakova na ilakolako dredre i Jerusalemi , qai colata na itavi levu ni kena tara tale na bai ni koro . 
 Dina ga ni a kovana kei Jerusalemi , a cakacaka tale ga vakaukaua e veisiga kei ira na kainona “ mai na mataka caca ka yacova na kena rairai mai na veikalokalo . ” 
 E viri gona na bai ena loma ga ni rua na vula ! 
 E vakasakiti dina na cakacaka oqo ni laurai vata kei na nodra dau tusaqati na Isireli ena gauna a tara tiko kina na bai . 
 O cei era saqati Niemaia ? 
 Na cava na nodra inaki ? 
 Na cava era saga vakaukaua na meca i Niemaia ? 
 Eratou veitusaqati vakalevu o Sanipalati , Topaia , kei Kesemi , ratou turaga dokai ena vanua ratou vakaitikotiko kina voleka e Juta . 
 Ni ratou kedra meca na tamata ni Kalou , ratou “ rarawa vakalevu ni sa lako mai e dua na tamata me segata na ka me ra vinaka kina ko ira na Isireli . ” 
 Era saga vakaukaua na meca i Niemaia mera tarova na tara ni bai , ra bau bukivere sara mada ga . 
 Ena vakalaiva beka o Niemaia ‘ me rawai koya na ca ’ ? 
 “ Sa Cudru Sara . . . ka Levaci Ira ” 
 5 , 6 . ( a ) Na cava nodra rai na meca i Niemaia ena tara ni bai ? 
 ( b ) Na cava e sega ni rere kina o Niemaia ? 
 A vakayaloqaqataki ira nona tamata o Niemaia : “ Tou ia , tou viria na bai kei Jerusalemi . ” 
 Era sauma : “ Tou ia , ka viribai . ” 
 E vola o Niemaia : “ A ra sa vakaukauwataka na ligadra ki na cakacaka vinaka oqo , ” ia o ira na meca era “ sa dredre ka vakalialiai keda , ka beci keda , ka kaya , a cava na ka oqo dou sa kitaka ? 
 dou na talaidredre beka vua na tui ? ” 
 A sega ni rere o Niemaia ni rogoca nodra veivakalialiai kei na nodra veibeitaki vakailasu . 
 E kaya vei ira na meca : “ Na Kalou kei lomalagi , ena vakayacora na ka keimami sa cakava ; o koya keimami na viri bai koi keimami na nona tamata . ” 
 A nakita dei o Niemaia me toso ga na “ cakacaka vinaka . ” 
 Dua vei ratou na dauveitusaqati o Sanipalati , “ sa cudru sara ko koya , ka levaci ira , ” qai tosoya cake nona vosa vakacacataki ira . 
 “ A cava era sa mai kitaka ko ira na Jiu malumalumu oqo ? ” 
 e kaya . 
 “ Era na vakavinakataka tale li na veivatu mai nai soqosoqo ? ” 
 Bau veitokoni tale tu ga o Topaia : “ Kevaka sa butuka wale e dua na fokise , ena qeqera sobu na nodra bai vatu . ” 
 Na cava a qai cakava o Niemaia ? 
 Na cava e cakava o Niemaia nira beitaki koya na meca ? 
 A sega ga ni kauaitaka o Niemaia na veivakalialiai . 
 E muria ga na ivakaro ni Kalou qai sega ni via sauma lesu na ca . 
 A biuta ena liga i Jiova na leqa oya qai masuta : “ Mo ni rogoca , na neimami Kalou ; ni keimami sa beci ; ka mo ni vakalesuya na nodra vosa ca me tau ki na uludra . ” 
 A nuitaka o Niemaia na vosa i Jiova : “ Me noqu na veicudruvaki , kei na veisausaumi . ” 
 Kena ikuri , e tomana ga na “ viri bai ” o Niemaia kei ira na kainona . 
 Era sega ni vakalaiva e dua na ka me vakamuai ira tani . 
 E laurai gona ni “ sa veiuturi na bai taucoko , ia na kena cecere cake sa yacova na kena veimama : ni ra sa gumatua e na cakacaka ko ira na tamata . ” 
 Era guce na meca ni sokalou dina ena nodra via tarova na tara ni bai ! 
 Eda na vakatotomuri Niemaia vakacava ? 
 ( a ) Eda na vakatotomuri Niemaia vakacava nira beitaki keda vakailasu na dauveitusaqati ? 
 ( b ) Tukuna e dua na ka o sotava se rogoca e vakaraitaka ni ka vakavuku noda sega ni veisausaumi . 
 Nikua , o ira na dauveitusaqati mai koronivuli , vanua ni cakacaka , se e vale mada ga e rawa nira vakalialiai keda se beitaki keda . 
 Ia , na veibeitaki vakailasu vaka oqo e kena isau vinaka ga na noda muria na ivakavuvuli vakaivolatabu : ‘ E tiko na gauna . . . mo tiko lo kina . ’ 
 O koya gona , me vakataki Niemaia , eda na sega ni tauca na vosa mosimosi meda veisausaumi kina . 
 Eda na masu ga vua na Kalou , da qai nuitaka na ka e tukuna : “ Au na sauma koi au . ” 
 Ena sala oqori , eda na sega ni vakalaivi ira na meca mera vakamuai keda tani mai na cakacaka vakayalo e vakayacori tiko nikua ​ — na kena vunautaki na itukutuku vinaka ni Matanitu ni Kalou kei na veivakatisaipelitaki . 
 Na veigauna eda vunau kina , da qai sega ni vakalaiva mera vakamuai keda na dauveitusaqati , eda sa vakatotomuria tiko na yalodina i Niemaia . 
 ‘ Eda na . . . 
 Vakamatei Ira ’ 
 Era veitusaqati vakacava na meca i Niemaia , cava e cakava kina o koya ? 
 Nira rogoca na dauveitusaqati ni sokalou dina ni “ sa veiuturi na bai kei Jerusalemi , ” era vakarautaka sara na nodra seleiwau “ me ra vala kei Jerusalemi . ” 
 Kena irairai nira sa tu na Jiu ena dua na ituvaki ririkotaki dina . 
 Era tiko na Samaria mai na vualiku , o ira na Amoni mai na tokalau , o ira na Arapea mai na ceva , kei ira na Asitoti mai na ra . 
 Sa viribaiti tu o Jerusalemi ; kena irairai nira na sega ni dro rawa o ira na tara tiko na bai ! 
 Na cava mera na cakava ? 
 E kaya o Niemaia : “ Keimami sa ia tiko na neimami masu vua na neimami Kalou . ” 
 Era veivakarerei na meca : “ Eda na . . . vakamatei ira , ka vakadaroya na cakacaka . ” 
 Mani lesi ira na tara bai o Niemaia mera taqomaka na koro “ me ra vakaiseleiwau , ka vakamoto , ka vakadakai dina . ” 
 Io , ena rai vakatamata , sa na sega tu ga ni rawa vua na ilawalawa lailai Jiu oqo me vakadruka na meca , ia e uqeti ira o Niemaia : “ Ni kakua ni rerevaki ira : ni nanumi Jiova , sa levu ka rerevaki . ” ​ — Niemaia 4 : ​ 7 - 9 , 11 , 13 , 14 . 
 ( a ) Na cava e vu ni nodra veisau na meca i Niemaia ? 
 ( b ) Cava e qai cakava o Niemaia ? 
 Mani veisau vakasauri na ituvaki . 
 Era lesu na meca . 
 Na vuna ? 
 E vola o Niemaia : “ A sa vakatawayagataka ko koya na Kalou na ka era a bosea . ” 
 Ia e kila o Niemaia nira se rawa tiko ga ni vakavu leqa na meca . 
 A mani veisautaka vakayalomatua na ivalavala ni nodra cakacaka . 
 Tekivu mai na gauna oya , “ era cakacaka e na dua na ligadra , ka ra taura nai yaragi e na ligadra kadua . ” 
 A lesia tale ga o Niemaia e dua me “ dauuvu davui ” me vakarogoya vei ira na viri bai tiko nira sa kabakoro mai na meca . 
 Ia , o koya e bibi sara , e kaya o Niemaia : “ Ena vala e na vukuda na noda Kalou . ” 
 Nira vakayaloqaqataki qai vakarautaki tu mera vala , era tomana na nodra cakacaka na dau tara bai . 
 Na cava eda vulica ena itukutuku oqo ? 
 Na cava e rawa kina vei ira na lotu Vakarisito dina mera vosota na ca ena vanua e vakatabui tu kina vakalawa na kacivaki ni Matanitu ni Kalou , ra qai rawa vakacava na ca ena vinaka ? 
 So na gauna , era saqati kaukaua na lotu Vakarisito dina . 
 Ena so mada ga na vanua , era le levu sara na dauveitusaqati voravora ni sokalou dina . 
 Ena rai vakatamata , era na sega ni dro bula rawa na tacida vakayalo ena veivanua oqori . 
 Ia , era nuidei na iVakadinadina oqo ni na ‘ vala ena vukudra na Kalou . ’ 
 Io , era dau vakadinata o ira na tusaqati ena vuku ni nodra vakabauta ni rogoca nodra masu o Jiova qai ‘ vakatawayagataka na ka era bosea ’ na meca kaukaua . 
 Ena vanua mada ga e vakatabui tu kina na cakacaka vakavunau , era qara na lotu Vakarisito na sala mera vunau kina . 
 Me vakataki ira ga na dau tara bai mai Jerusalemi , era veisautaka na iVakadinadina i Jiova na iwalewale ni nodra vunau ena gauna era tusaqati kina . 
 Ia , era na sega ga ni tauri yaragi . 
 Na vosa ni veivakarerei nira na sotava na itovo kaukaua e sega ni tarova nodra cakacaka vakavunau . 
 Na kena veibasai , o ira na tacida yaloqaqa oqori era “ rawa ga na ca e na vinaka . ” 
 “ Tou Mai Soqoni Vata ” 
 12 , 13 . ( a ) Na iwalewale cava era saga na meca i Niemaia ? 
 ( b ) Na cava e sega kina ni ciqoma o Niemaia nodrau veisureti na meca me ratou sota ? 
 Nira raica na meca i Niemaia ni matewale nodra veitusaqati , sa ra qai tovolea e so na iwalewale e sega ni laurai levu . 
 Era tovolea e tolu na sala mera bukivere kina . 
 Na sala cava soti oya ? 
 Kena imatai , era saga na meca i Niemaia mera vakacalai koya . 
 Era kaya vua : “ Tou mai soqoni vata e na dua na koro lailai mai na buca ko Ono . ” 
 E tiko ena kedrau veimama o Jerusalemi kei Samaria o Ono . 
 Era qai vakatura na meca vei Niemaia mera sota e Ono me wali kina na leqa . 
 Rawa ni vakasamataka o Niemaia : ‘ Vinaka sara ga oqori . 
 E vinaka na veivosaki , me kua ga na veivala . ’ 
 Ia a sega ni vakadonuya o Niemaia . 
 E tukuna na vuna : “ Ka rau a naki ca vei au . ” 
 A raica rawa o Niemaia na vere qai sega ni vakacalai kina . 
 E cavuta vakava vei ira na dauveitusaqati : “ Au sa dredre kina ni lako sobu : me mudu meicavai na cakacaka ni’u sa biuta , ka lako sobu vei kemudrau ? ” 
 A sega ni vakabau na nodrau inakinaki na meca me vakamalumalumu o Niemaia . 
 E dei tiko ga o koya ena cakacaka ni tara bai . ​ — Niemaia 6 : ​ 1 - 4 . 
 Na cava a cakava o Niemaia nira beitaki koya vakailasu na meca ? 
 Kena ikarua , era beitaki Niemaia vakailasu na nona meca ni sa bukivere me “ vuki tani ” mai vei Tui Atakisekise . 
 A baci sureti tale o Niemaia : “ Tou bose vata . ” 
 Me vaka ga e liu , a sega ni ciqoma o Niemaia , ni raica rawa na nodra inakinaki na nona meca . 
 E vakamacalataka o Niemaia : “ Ni ra sa viavakarerei keimami ko ira kece , ni ra kaya , Ena vakamalumalumutaki na ligadra e na cakacaka , me kakua ni caka . ” 
 Ia , e sauma vinaka o Niemaia na nodra veibeitaki na meca ni kaya : “ Sa sega ni caka na ka e vaka na nomu vosa , ia ko sa vakasamataka walega e lomamu na ka oqo . ” 
 Kena ikuri , a rai ga vei Jiova o Niemaia me vukei koya , a masuta : “ Mo ni vakaukauwataka na ligaqu . ” 
 E nuitaka ni na vukei koya o Jiova me vakaseva na nodra vere na meca , qai toso ga na viri bai . ​ — Niemaia 6 : ​ 5 - 9 . 
 Na cava na ivakasala ni dua na parofita lasu , na cava e sega ni ciqoma kina o Niemaia ? 
 Kena ikatolu , era vakayagataka na meca e dua na dauvere , e turaga ni Isireli o Semaia , a saga me voroka o Niemaia na lawa ni Kalou . 
 E kaya o Semaia vei Niemaia : “ Tou soqoni vata e na vale ni Kalou , e loma ni vale ni soro , ia me da sogota nai sogo ni vale ni soro : ni ra na lako mai . . . me vakamatei iko . ” 
 E tukuna o Semaia vei Niemaia ni sa vakarau labati , ia ena rawa ni bula ke lai vuni ena valenisoro . 
 Ia , e sega ni veiqaravi vakabete o Niemaia . 
 Ena cala ke lai vuni ena vale ni Kalou . 
 Ena voroka beka na Lawa ni Kalou me rawa ga kina ni bula ? 
 E sauma o Niemaia : “ Ko cei beka , ni sa vakataki au tiko , me via curu ki na vale ni soro me vakabulai koya ? 
 Au na sega ni curu kina . ” 
 Na cava e sega ni rawai kina o Niemaia ena vere oya ? 
 Baleta ni kila ni o Semaia a “ sega ni talai koya na Kalou , ” dina ga ni dua na Isireli . 
 Na parofita dina ena sega vakadua ni vakasalataki koya me voroka na Lawa ni Kalou . 
 Me vaka ga e liu , a sega ni laiva o Niemaia mera rawai koya na dauveitusaqati . 
 Oti ga vakalailai oya , a vola : “ A sa viri oti na bai e na bogi e limasagavulu ka rua , e nai karuasagavulu ka lima ni siga ni vula ko Iluli . ” ​ — Niemaia 6 : ​ 10 - ​ 15 ; Tiko Voli Mai na Lekutu 1 : ​ 51 ; 18 : 7 . 
 ( a ) Eda na raici ira vakacava na itokani vakailasu , o ira na beitaki keda vakailasu , kei ira na tacida vakailasu ? 
 ( b ) Sala cava o na sega ni beca kina na nomu vakabauta ni o tiko e vale , e koronivuli , se na vanua ni cakacaka ? 
 Me vakataki Niemaia , era dau tusaqati keda tale ga na itokani lasu , o ira na beitaki keda vakailasu , kei ira na tacida vakailasu . 
 E so era saga mera rawai keda ena vosa . 
 Era na rairai uqeti keda meda kua soti ni gugumatua na qaravi Jiova me rawa kina nida sauva tale ga na veika vakavuravura . 
 Ia , eda sega ni duavata kina baleta nida vakaliuca na Matanitu ni Kalou . 
 Era vakaucacataki keda na dauveitusaqati . 
 Ena so na vanua , eda beitaki vakailasu nida meca ni matanitu , me vaka ga nona beitaki o Niemaia ni via vorata na tui . 
 E so na veibeitaki era vakacalai ena mataveilewai . 
 Ia , se mani cava e yaco , eda masu ena nuidei ni o Jiova ena moica na ituvaki me vakayacori kina na nona inaki . 
 Era na rawa ni tusaqati keda tale ga o ira na kaya nira qaravi Jiova . 
 Me vaka ga e saga e dua na Jiu me voroka o Niemaia na Lawa ni Kalou me rawa ni bula kina , e vaka kina na nodra saga o ira na iVakadinadina era sa vukitani meda beca na lawa ni Kalou . 
 Ia , eda sega ni rogoci ira na vukitani baleta nida na sega ni vakabulai kevaka eda beca na lawa ni Kalou ! 
 Io , ena veivuke i Jiova , eda na rawa na ca e caka vei keda . 
 Vunau Tiko ga ni O Vakacacani 
 17 , 18 . ( a ) Na cava e nakita me cakava o Setani kei ira na nona mata ? 
 ( b ) Na cava o nakita dei mo cakava , na cava na vuna ? 
 E kaya na Vosa ni Kalou me baleti ira na taci Karisito lumuti : “ Era sa rawai koya [ Setani ] e . . . na vuku ni vosa era sa tusanaka . ” 
 Eda raica gona e ke ni nodra rawai Setani , na ivurevure ni ca , o ira na lumuti e veisemati vinaka kei na nodra vunautaka na itukutuku ni matanitu ni Kalou . 
 Sa rauta me sega ni cegu o Setani na dau tusaqati ira na ivovo ni lumuti kei “ nai soqosoqo levu , ” ena nona dau bukana na veitusaqati ! ​ — Vakatakila 7 : 9 ; 12 : 17 . 
 Eda sa raica mai ni rawa nida tusaqati nida vosa vakacacataki , se eda vakarerei nida na sotava na itovo kaukaua , se ena so tale na iwalewale . 
 Se mani vakacava noda tusaqati , e dua tiko ga na inaki i Setani ​ — oya me tarovi na cakacaka vakavunau . 
 Ia , ena mate wale nona sasaga baleta me vakataki Niemaia ga , o ira na tamata ni Kalou era na “ rawa ga na ca e na vinaka . ” 
 Era na cakava oqo ena nodra vunautaka tiko ga na itukutuku vinaka me yacova sara na gauna e kaya kina o Jiova me sa rauta ! ​ — Marika 13 : 10 ; Roma 8 : ​ 31 ; Filipai 1 : ​ 27 , 28 . 
 [ iVakamacala e ra ] 
 Me baleta e so na ka e yaco oya , wilika na Niemaia 1 : ​ 1 - 4 ; 2 : ​ 1 - 6 , 9 - ​ 20 ; 4 : ​ 1 - ​ 23 ; 6 : ​ 1 - ​ 15 . 
 O se Nanuma Tiko ? 
 • Era tusaqati vakacava na dauveiqaravi ni Kalou ena gauna makawa , vaka tale ga kina na lotu Vakarisito nikua ? 
 • Na cava na nodra inakinaki na meca i Niemaia , na cava na nodra inakinaki na meca ni Kalou ena gauna oqo ? 
 • Rawa vakacava vei keda ena gauna oqo meda rawa na ca ena vinaka ? 
 [ Kato / ​ iYaloyalo ena tabana e 29 ] 
 Ka e Vulici Mai na iVola i Niemaia 
 Era sotava na dauveiqaravi ni Kalou na 
 • veivakalialiai 
 • veivakarerei 
 • veivakacalai 
 Era veivakacalai na 
 • itokani lasu 
 • dauveibeitaki vakailasu 
 • tacida vakalasu 
 Era rawa na ca na dauveiqaravi ni Kalou ena 
 • nodra vakayacora tiko ga na nodra itavi lesi vakalou 
 [ iYaloyalo ena tabana e 27 ] 
 E tara o Niemaia kei ira na nona itokani vakacakacaka na bai kei Jerusalemi dina ga nira tusaqati kaukaua 
 [ iYaloyalo ena tabana e 31 ] 
 Era vunautaka na itukutuku vinaka ena doudou na lotu Vakarisito dina 
 O sa Beca Beka na Yalo Tabu ? 
 “ Sa tu nai valavala ca sa yaco kina na mate . ” ​ — 1 JONI 5 : ​ 16 . 
 1 , 2 . 
 Eda kila vakacava nida rawa ni beca na yalo tabu ni Kalou ? 
 “ DAU vakaleqai au tu na vakasama niu sa beca na yalo tabu . ” 
 Oqo na ka e vola e dua na marama mai Jamani , dina ga ni dau qarava na Kalou . 
 E rawa beka vua na lotu Vakarisito me beca na yalo tabu , se na igu kaukaua ni Kalou ? 
 Io , e rawa nida beca na yalo tabu i Jiova . 
 E kaya o Jisu Karisito : “ Sa rawa me ra kakua ni cudruvi na tamata e na vuku ni nodrai valavala ca , kei na nodra vosa ca kecega ; ia sa sega ni rawa me ra kakua ni cudruvi na tamata era sa vosavakacacataka [ “ beca , ” NW ] na Yalo Tabu . ” 
 Eda vakasalataki : “ Kevaka eda sai valavala ca ka sa yaloda kina , ni da sa kila oti nai vakavuvuli dina , sa qai sega tale e dua tani nai soro ni valavala ca : sa vo ga na noda waraka e na rere na siga ni lewa . ” 
 E vola tale ga na yapositolo o Joni : “ Sa tu nai valavala ca sa yaco kina na mate . ” 
 Ia , me na vakatau beka vei koya e cala bibi me kaya ni sa vakayacora “ nai valavala ca sa yaco kina na mate ” ? 
 Eda na Vosoti Kevaka Eda Veivutuni 
 Na cava e dusia nida rarawataka dina na cala eda cakava ? 
 O Jiova ga ena tauca na iotioti ni lewa me baleti ira na cala . 
 E dau dodonu na nona vakatulewa , eda na qai saumi taro kece vua . 
 Ena vakatulewataka o Jiova kevaka eda sa vakayacora na ivalavala ca e sega ni vosoti rawa , e rawa tale ga ni kauta tani vei keda na yalona tabu . 
 Ia , kevaka eda rarawataka dina na cala eda cakava , e kena irairai nida sa veivutuni dina . 
 Na cava sara mada e okati ena veivutuni dina ? 
 ( a ) Na cava na ibalebale ni veivutuni ? 
 ( b ) Na cava e veivakacegui kina na Same 103 : ​ 10 - ​ 14 ? 
 Na veivutuni e kena ibalebale noda veisautaka na noda rai me baleta na cala eda a cakava , se dua na ka ca eda a nakita tiko meda cakava . 
 Kena ibalebale ni mositi keda se eda rarawataka , da qai gole tani mai na sala ca . 
 Kevaka eda cala bibi da qai cavuikalawa me vakaraitaka nida sa veivutuni dina , ena vakacegui keda na vosa ni daunisame : “ Sa sega ni lewa vei keda [ o Jiova ] me vaka na nodai valavala ca ; ka sega talega ni cudruvi keda me vaka na noda caka ca . 
 Me vaka na kena cecere ki vuravura ko lomalagi , sa vakakina na kena levu ni nona yalololoma vei ira era sa rerevaki koya . 
 Me vaka na kena yawa na vanua e cadra kina na siga ki na vanua sa dromu kina na siga , sa vakayawataka vakakina vei keda ko koya na nodai valavala ca . 
 Me vaka sa lomana na luvena e dua na tamata , sa lomani ira vakakina ko Jiova era sa rerevaki koya . 
 Ni sa kila ko koya na nodai bulibuli ; sa nanuma ga ni da sa kuvu - ni - soso . ” ​ — Same 103 : ​ 10 - ​ 14 . 
 5 , 6 . 
 Tukuna na vakasama bibi e tiko ena 1 Joni 3 : ​ 19 - ​ 22 , qai vakamacalataka na ka e vakaibalebaletaka na yapositolo . 
 E veivakacegui tale ga na ka e tukuna na yapositolo o Joni : “ Ia na ka oqo eda sa kila kina ni da sa dina ; eda na vakadinadinataka talega kina na yaloda vua . 
 Ia kevaka sa beitaki keda na yaloda ni da sa ca sa uasivi cake e na yaloda na Kalou , a sa kila na ka kecega . 
 Oi kemudou sa lomani , kevaka sa sega ni beitaki keda na yaloda ni da sa ca , eda sa qai doudou rawa vua na Kalou . 
 Ia na ka kecega eda sa kerea , eda sa rawata maivei koya , ni da sa muria na nona vunau , ka kitaka na veika sa vinaka vua . ” ​ — 1 Joni 3 : ​ 19 - ​ 22 . 
 Eda “ kila . . . ni da sa dina ” baleta nida lomani ira na tacida , da qai saga meda kua ni dau caka ca . 
 Kevaka eda dau beitaki keda ena vuku ni cala eda cakava , ena vinaka meda nanuma tiko ni “ sa uasivi cake e na yaloda na Kalou , a sa kila na ka kecega . ” 
 O Jiova e lomani keda baleta ni kila nida “ lomani ira . . . na veiwekani e na loloma tawa lasu , ” nida vorata tiko na ivalavala ca , kei na noda sasaga meda vakayacora na lomana . 
 Ena sega ni “ beitaki keda ” na yaloda kevaka eda nuitaki Jiova , da lomani ira na tacida , kei na noda sega ni nakita na cala eda cakava . 
 Eda na masu ena “ doudou . . . vua na Kalou , ” ena qai rogoci keda o koya baleta nida muria tiko na nona vunau . 
 Era Beca na Yalo Tabu 
 Ena vakatau ena cava na kena vosoti se sega na ivalavala ca ? 
 Na ivalavala ca cava e sega ni vosoti ? 
 Meda kila na kena isau , da dikeva mada e so na ivakaraitaki ena iVolatabu . 
 Oqo ena vakacegui keda kevaka eda se rarawataka tiko ga na cala bibi eda cakava . 
 Eda na raica ni sega soti ni vakatau ena mataqali cala eda cakava , ia ena vakatau tiko ena ivakarau ni yalo e vakaraitaki , kei na noda nakita se sega na cala eda cakava , me na qai kilai kina se rawa ni vosoti na ivalavala ca se sega . 
 Na sala cava era beca kina na yalo tabu na iliuliu ni lotu vakaJiu ena imatai ni senitiuri ? 
 O ira na iliuliu ni lotu vakaJiu ena imatai ni senitiuri era beca na yalo tabu nira tusaqati Jisu vakaukaua . 
 Era raica ni cakacaka tiko na yalo tabu ni Kalou vei Jisu ena cakamana a cakava me vakalagilagi kina o Jiova . 
 Ia , era kaya o ira na meca oqo ni solia na kaukaua oya o Setani na Tevoro . 
 E kaya kina o Jisu ni o ira era vosa vakacacataka na yalo tabu ni Kalou era vakayacora na ivalavala ca ena sega ni vosoti rawa “ e na gauna oqo , se na gauna ena muri mai . ” ​ — Maciu 12 : ​ 22 - ​ 32 . 
 Na cava na ibalebale ni vosa vakacaca , cava e qai tukuna o Jisu ena tikina oqo ? 
 Na vosa vakacaca e dusia na vosa e vakarogorogocataka e dua , e veivakamavoataki , se veivakacacani . 
 E ivurevure ni yalo tabu na Kalou . 
 Ni dua e tukuna e dua na ka e beci kina na yalona tabu , e vaka ga sa vosabeca tiko na Kalou o Jiova . 
 Eda na sega gona ni vosoti kevaka eda sega ni veivutunitaka na ka eda tukuna oya . 
 Na nona lai vakamacalataka o Jisu na ivalavala ca vaka oqo e dusia ni vakaibalebaletaki ira tiko era nakita mera saqata na cakacaka ni yalo tabu ni Kalou . 
 Nira raica na Farisi ni cakacaka tiko na yalo tabu i Jiova vei Jisu , era kaya ni taka mai na kaukaua oya vua na Tevoro . 
 Nodra kaya oqo era sa vosa vakacacataka kina na yalo tabu . 
 E kaya gona o Jisu : “ Ko koya sa vosavakacacataka na Yalo Tabu ena sega tikoga ni bokoci na nonai valavala ca , ia sa tu vua na nona cala ka tawa mudu . ” ​ — Marika 3 : ​ 20 - ​ 29 . 
 Na cava e kaya kina o Jisu ni “ sa dodonu me rusa ” o Jutasa ? 
 Dikeva tale ga na ka e yacovi Jutasa Isikarioti . 
 E muria o koya na sala cala ena nona dau butakoca na ilavo mai na taga ilavo e qarava tiko . 
 E muri , sa qai lako vei ira na iliuliu ni lotu vakaJiu , qai bosea me soli Jisu ena 30 na tiki ni siliva . 
 Io , e rarawataka o Jutasa na nona soli Jisu , ia a sega ga ni veivutunitaka na cala a nakita oya . 
 O koya gona , sa sega ni ganiti koya me na vakaturi , a mani kaya kina o Jisu ni “ sa dodonu me rusa . ” ​ — Joni 17 : 12 ; Maciu 26 : ​ 14 - ​ 16 . 
 Era Sega ni Beca na Yalo Tabu 
 11 - 13 . 
 Na ivalavala ca cava a vakayacora o Tui Tevita kei Pacisepa , qai veivakacegui vakacava na sala e lewai rau kina na Kalou ? 
 So na gauna , e so na lotu Vakarisito era sa vakatusa na nodra ivalavala ca bibi , era sa vukei tale ga vakayalo vei ira na qase ni ivavakoso , ia era se dau rarawataka tiko ga na nodra a beca na lawa ni Kalou . 
 Ke da sotava tiko na leqa oqo , ena yaga sara vei keda na ka e tukuna na iVolatabu me baleti ira na vosoti na nodra ivalavala ca . 
 Rau valavala ca bibi o Tui Tevita kei Pacisepa , na wati Uraia . 
 Ni rai tiko mai na nona delanivale o Tevita , e raica e dua na marama rairai totoka ni sili tiko , e tala sara o Tevita me kau mai qai moceri koya . 
 E muri , ni tukuni vua ni sa bukete o Pacisepa , e tuvanaka me lai moce vata kei watina o Uraia me rawa ni ubia kina na nona veibutakoci . 
 Ni sega ni vakavatukana na vere oqo , e tuvanaka sara na tui me vakamatei o Uraia ena bucanivalu . 
 Oti , sa qai vakawatitaki Pacisepa o Tevita , a qai vakasucuma vua e dua na luvena a matedole . ​ — 2 Samuela 11 : ​ 1 - ​ 27 . 
 O Jiova sara ga a qai lewai rau o Tevita kei Pacisepa . 
 A vosoti Tevita na Kalou , kena irairai ni dikeva e so na tikina me vaka na nona veivutuni o Tevita kei na nodrau veiyalayalati me baleta na Matanitu . 
 E laurai ni a veivutuni o Pacisepa baleta ni a vakalougatataki me tina i Tui Solomoni , basika tale ga ena nona iyatukawa o Jisu Karisito . 
 Kevaka eda sa ivalavala ca , meda nanuma tiko ni o Jiova e raica na noda veivutuni . 
 E laurai vakacava na nona veivosoti na Kalou ena ka a yaco vei Tui Manasa ? 
 Na nona veivosoti o Jiova e laurai tale ga ena ka e yaco vei Tui Manasa mai Juta . 
 A caka ca ena mata i Jiova . 
 A tara na icabocabonisoro vei Peali , qai sokalou ina “ kalokalo kecega ni lomalagi , ” bau tara tale ga na icabocabonisoro vei ira na kalou lasu ena lomanibai e rua ni valenisoro . 
 A vakacabora na luvena ena bukawaqa , uqeta na vakatevoro , qai vakacalai ira na lewe i Juta kei Jerusalemi mera “ uasivi cake vei ira na veimatanitu tani e nai valavala ca , o ira sa vakarusa ko Jiova e matadra na Isireli . ” 
 E sega ni rogoca na ivakasala era tauca na parofita ni Kalou . 
 A qai vesuki Manasa na tui kei Asiria . 
 Ni tu vakavesu , sa qai veivutuni o Manasa qai masuta tiko ga na Kalou ena yalomalumalumu . 
 Mani vosoti koya na Kalou qai vakalesui koya ina nona idabedabe vakatui e Jerusalemi , na vanua e lai vakacerecerea kina o Manasa na sokalou dina . ​ — 2 Veigauna 33 : ​ 2 - ​ 17 . 
 Na cava e yaco ena bula i Pita e vakaraitaka ni dau veivosoti “ vakalevu ” o Jiova ? 
 Ni oti tale e vica na senitiuri , a cala bibi o Pita ni cakitaki Jisu vakatolu . 
 Ia , a vosoti Pita “ vakalevu ” o Jiova . 
 Na vuna ? 
 Baleta ni a veivutuni dina o Pita . 
 E vakadinati na nona vosoti Pita na Kalou ni oti tale e 50 na siga ena Penitiko , ni vakadonui Pita me vunau ena doudou me baleti Jisu . 
 Vakacava nikua , ena sega li ni na vosoti ira na lotu Vakarisito era veivutuni dina na Kalou ? 
 E lagata na daunisame : “ Kevaka ko ni sa nanuma , Jiova , nai valavala ca o cei kemuni na Turaga , me na bula rawa ? 
 Ia sa tiko vei kemuni na loloma . ” ​ — Same 130 : ​ 3 , 4 . 
 So Era Nanuma de ra sa Beca na Yalo Tabu 
 Na ituvaki cava e veivosoti kina na Kalou ? 
 Na ivakaraitaki eda raica mai oqo e dodonu me kauta laivi na noda lomaleqataka se eda a beca na yalo tabu se sega . 
 Era dusia na ivakaraitaki oqo ni o Jiova e vosoti ira na veivutunitaka nodra ivalavala ca . 
 Dua na tikina bibi oya meda masu vagumatua vua na Kalou . 
 Kevaka eda cala , eda rawa ni masuta meda vosoti ena yavu ni isoro i Jisu , na loloma ni Kalou , na noda sega ni tamata uasivi , kei na noda yalodina voli mai . 
 Noda kila ni dau loloma o Jiova , eda nuidei kina ni na vosoti keda nida masu vua . ​ — Efeso 1 : 7 . 
 Na cava me caka kevaka eda valavala ca qai gadreva na veivuke vakayalo ? 
 Vakacava ke da valavala ca da qai sega ni masu rawa baleta nida sa tauvimate tu vakayalo ena vuku ni cala oqori ? 
 Ena tikina oqo , a vola na tisaipeli o Jemesa : “ Me kacivi ira na qase ni soqosoqo lewe ni lotu ; ia me ra masulaki koya , ka walia e na waiwai e na yaca ni Turaga : ia na masu ni vakabauta ena vakabulai koya sa tauvi - mate , ka na vakabulai koya na Turaga , ia kevaka ka kitaka nai valavala ca , ena sega ni cudruvi kina . ” ​ — Jemesa 5 : ​ 14 , 15 . 
 Na nona sa vakasivoi mai na ivavakoso e dua , e kena ibalebale beka ni nona ivalavala ca e sega ni vosoti rawa ? 
 Kevaka e dua e cala qai sega ni veivutunitaka ena gauna e cakava kina , mani vakasivoi mai na ivavakoso , e sega ni kena ibalebale ni sa vakayacora na ivalavala ca ena sega ni vosoti rawa . 
 A vola o Paula me baleta e dua na lotu Vakarisito lumuti mai Korinica e valavala ca : “ Sa rauti koya sa vakakina na kenai sau oqo , sa yaco vua maivei ira na lewe vuqa : ka sa kilikili cake kina mo dou kua soti ni cudruva , ka mo dou vakaceguya , de luvuci koya sa vakaoqo na nona rarawa levu sara . ” 
 Ia , mera na kaukaua tale vakayalo , e gadrevi vei ira na cala mera ciqoma na veivuke vakaivolatabu era solia na qase ni ivavakoso , ra qai vakaraitaka nira sa veivutuni dina . 
 E dodonu mera “ vuataka na vua e kilikili kei na veivutuni . ” ​ — Luke 3 : 8 . 
 Na cava ena vukei keda me ‘ vinaka kina na noda vakabauta ’ ? 
 Na cava e rairai vakavuna noda kaya nida sa beca na yalo tabu ? 
 E rawa ni vakavuna na noda saga me dau vinaka vakaoti na ka eda cakava , se na malumalumu ni yago kei na vakasama . 
 Ke vaka kina , ena yaga na masu kei na vakacegu vinaka . 
 Bibi tale ga meda kua ni vakalaivi Setani me vakayalolailaitaki keda , me lai vakavuna kina noda sega ni qarava na Kalou . 
 Ni sega ni marautaka o Jiova na nodra mate na tamata ca , ena sega sara ni marautaka na nodra yali na nona dauveiqaravi . 
 Koya gona kevaka eda ririkotaka nida sa beca na yalo tabu , meda kana tiko ga mai na Vosa ni Kalou , okati kina na tikina veivakacegui era kune ena Same . 
 Ena gadrevi meda tikova tiko ga na soqoni kei na noda vunautaka na itukutuku vinaka ni Matanitu ni Kalou . 
 Noda cakava oqo ena vukei keda me ‘ vinaka kina na noda vakabauta , ’ da qai sega ni ririkotaka nida a vakayacora na ivalavala ca e sega ni vosoti rawa . ​ — Taito 2 : 2 . 
 Na vakasama cava ena vukea e dua me raica ni sega ni beca na yalo tabu ? 
 Kevaka o ririkotaka ni o sa beca na yalo tabu , ena vinaka mo taroga : ‘ Au a vosa vakacacataka beka na yalo tabu ? 
 Niu sa veivutunitaka noqu cala , au sa veisautaka beka na ivakarau ni noqu rai me baleta na noqu veivutuni oqori ? 
 Au vakabauta beka ni sa vosoti au na Kalou ? 
 O yau beka e dua na vukitani , au sa sega ni ciqoma na rarama vakayalo ? ’ 
 Kena irairai , nira liaca na vaka oqo nira sega ni vosa vakacacataka na yalo tabu ni Kalou , e sega tale ga nira vukitani . 
 Era sa veivutunitaka nodra cala , ra qai vakabauta dei ni sa vosoti ira o Jiova . 
 Ke vaka kina , era sega ni beca na yalo tabu i Jiova . 
 Na taro cava soti ena veivosakitaki ena ulutaga tarava ? 
 Eda lomavakacegu dina nida kila nida sega ni beca na yalo tabu ! 
 Ia , na tikina oqo me baleta na yalo tabu e veisemati kei na taro ena veivosakitaki ena ulutaga tarava . 
 Me kena ivakaraitaki , eda na rairai taroga : ‘ E dusimaki au tiko beka na yalo tabu ni Kalou ? 
 E laurai beka ena noqu bula na vua ni yalo tabu ? ’ 
 Vakamacalataka Mada 
 • Na cava eda kaya kina ni rawa nida beca na yalo tabu ? 
 • Na cava na ibalebale ni veivutuni ? 
 • O cei a beca na yalo tabu ni se bula e vuravura o Jisu ? 
 • Ena wali vakacava noda ririkotaka nida sa vakayacora na ivalavala ca e sega ni vosoti rawa ? 
 [ iYaloyalo ena tabana e 17 ] 
 O ira na kaya ni a cakamana o Jisu ena kaukaua i Setani era a beca na yalo tabu ni Kalou 
 [ iYaloyalo ena tabana e 18 ] 
 Dina ni a cakitaki Jisu , ia a sega ni vakayacora o Pita na ivalavala ca e sega ni vosoti rawa 
 Vosota Tiko ni o Waraka na Siga i Jiova 
 “ Dou vakaikuritaka [ e ] na nomudou vakabauta . . . na vosota . ” ​ — 2 PITA 1 : ​ 5 , 6 . 
 1 , 2 . 
 Na cava na ibalebale ni vosota , kei na cava e gadrevi kina vei ira na lotu Vakarisito ? 
 SA VOLEKA sara na siga i Jiova . 
 Meda vakadeitaka mada ga na lotu Vakarisito nida na yalodina tiko ga vua na Kalou , da qai vakanamata ina gauna ena vakacerecerei kina na veiliutaki cecere i Jiova . 
 Ia , eda se sotava tiko na veicati , veivakasewasewani , veivakacacani kei na mate ena vuku ni noda vakabauta . 
 Ena gadrevi kina na vosota ​ — oya nomu rawa ni bolea na veika dredre . 
 E uqeti keda na yapositolo o Pita : “ Dou vakaikuritaka [ e ] na nomudou vakabauta . . . na vosota . ” 
 E gadrevi meda vosota , me vaka e kaya o Jisu : “ Ko koya ena vosota me yacova nai vakataotioti , ena vakabulai ko koya . ” ​ — Maciu 24 : 13 . 
 Eda dau vakila tale ga na tauvimate , noda lolositaki ira na wekada lomani , kei na levu tale na leqa . 
 Sa na wacava na marau nei Setani ke malumalumu na noda vakabauta ! 
 Ena veivuke i Jiova , ena rawa nida vosota na veika dredre . 
 Dikeva mada oqo e so na ivakaraitaki e vakadinadinataka ni rawa nida waraka na siga i Jiova ena vosota kei na vakabauta dei . 
 Sega ni Vakalatilati na Tauvimate 
 3 , 4 . 
 Tukuna e dua na ivakaraitaki ni rawa nida qaravi Jiova ena yalodina , dina ga nida tauvimate . 
 E sega ni vakabulai keda vakacakamana ena gauna oqo na Kalou , ia e dau solia na kaukaua meda vosota kina na keda mate . 
 “ Au nanuma lesu , ” e kaya o Sharon , “ niu dau dabe toka ga ena idabedabe qiqi . 
 Na gauna au sucu kina , e tauvi au na cerebral palsy , se na mavoa ni mona , e vakaleqa sara ga noqu marautaka na bula vagone . ” 
 Ia , e vakacegui Sharon nona vulica na veika baleti Jiova kei na nona vosa ni yalayala me baleta na bula uasivi . 
 Dina ni dredre me lako se vosa , e dau taleitaka ga na cakacaka vakavunau vakarisito . 
 E kaya o Sharon ena 15 na yabaki sa oti : “ Sa torosobu tiko ga na noqu bula , ia e tosoi au tu ga na noqu veiwekani kei na Kalou kei na noqu nuitaki koya . 
 Au marautaka dina noqu mai maliwai ira na tamata i Jiova kei na nona veitokoni ! ” 
 A uqeti ira na lotu Vakarisito mai Cesalonaika o Paula mera “ vakacegui ira era sa yalolailai . ” 
 E levu na ka e rawa ni vakavuna na lomabibi me vaka na levu ni rarawa . 
 Ena yabaki 1993 , e vola o Sharon : “ Niu vakasamataka na kequ ituvaki , au . . . yalolailai sara ga me tolu na yabaki . . . . 
 Ra dau vakacegui au ra qai vakasalataki au na qase . . . . 
 Dau vakarautaka vakayalololoma vei keda o Jiova ena Vale ni Vakatawa na ivakasala me yaga vei ira na lomabibi vakalevu . 
 Io , e dau kauaitaki keda nona tamata qai kila vinaka na veika e tu e lomada . ” 
 Se qaravi Jiova voli ga ena yalodina o Sharon ni waraka tiko na siga levu ni Kalou . 
 Na ivakadinadina cava e dusia ni rawa vua na lotu Vakarisito me vosota na nona lomabibi vakalevu ? 
 E so na lotu Vakarisito era lomabibi vakalevu baleta na veika era sotava . 
 O Harley a raica na veiraravui vakadomobula ena iKarua ni iValu Levu qai dau moce vakaca ni tadra na ivalu . 
 Gauna e moce tu kina , dau qai kailavaka mai : “ Qarauna ! 
 Qarauna ! ” 
 Ni yadra mai , sa bunolevu tu . 
 Yaco na gauna me vulica qai muria sara na ivakarau ni bula e salavata kei na vosa ni Kalou , yaco kina me mudu na veitaravi ni nona tadra . 
 E walia vakacava e dua na lotu Vakarisito na veilecayaki ni lomana ? 
 Dua na lotu Vakarisito e tauvi koya na bipolar disorder , se veilecayaki vakalevu na lomana , e dau dredre kina na nona vunau e veivale . 
 Ia , e sasaga tiko ga me cakava na cakacaka oqo , baleta ni na vakatau kina na nona bula kei ira tale ga era rogoci koya . 
 So na gauna ena sega mada ga ni rawa ni qiria na lali e katuba ia a qai kaya : “ Vakalailai ga , au na tauri au vakamalua , meu tovolea na vale e tarava . 
 E vakaukauataki au na noqu vakaitavi ena cakacaka vakaitalatala . ” 
 E ka ni bolebole tale ga vua me tiko ena soqoni , ia e kila ni bibi qai yaga na veimaliwai vakayalo kei ira na mataveitacini . 
 Dau saga gona me kua ni calata na soqoni . ​ — Iperiu 10 : ​ 24 , 25 . 
 Dina nira rere e so mera vosa e matanalevu se tiko ena soqoni , ia era vakaraitaka vakacava na nodra vosota ? 
 E so na lotu Vakarisito era dau rerevaka vakasivia e dua na ituvaki se dua mada ga na ka . 
 Me kena ivakaraitaki , era na rere ni vosa e matanalevu se mera lai tiko ena soqoni . 
 Qai wacava sara na nodra sasaga mera vakamacala ena gauna ni soqoni vakarisito se vakaitavi ena Koronivuli ni Vuli Vunau ! 
 Ia , era vosota tiko ga , qai uqeti keda nodra sasaga mera tiko qai vakaitavi ena soqoni . 
 Na cava e gadrevi vua e dua me vorata kina na veilecayaki ni lomana ? 
 Na vakacegu kei na moce vinaka ena rawa ni yaga vua e veilecayaki na lomana . 
 Ena vinaka tale ga me qara na ivakasala vakavuniwai . 
 Ia , ena daumaka sara ke vakararavitaka vua na Kalou ena masu . 
 “ Mo biuta vei Jiova na nomui colacola bibi , ena tokoni iko ko koya , ” e kaya na Same 55 : 22 . 
 “ Ena sega ni laivi ira na yalododonu me ra vakayavalataki e na dua na gauna . ” 
 O koya gona , “ mo vakararavi vei Jiova e na vu ni yalomu . ” ​ — Vosa Vakaibalebale 3 : ​ 5 , 6 . 
 Vosota na Lolosi 
 9 - 11 . ( a ) Eda na vosota vakacava na lomabibi ni takali e dua na wekada ? 
 ( b ) E vukei keda vakacava na ivakaraitaki i Ana meda vosota kina na lolosi ? 
 E vakilai na rarawa levu ni sa takali e dua na lewenivuvale , ena rawa ni vakavuna na lomabibi . 
 O Eparama a tagicaka na watina lomani o Sera ena gauna sa mate kina . 
 O Jisu mada ga a “ tagi ” ni sa mate na nona itokani o Lasarusa . 
 Io , sa dau kena ivakarau ga vei keda meda rarawataka vakalevu nona takali e dua na wekada lomani . 
 Ia , era kila na lotu Vakarisito ni na yaco na veivakaturi . 
 O koya gona , era sega “ ni yalo bibi me vakataki ira na tani ka sega tu na nodra i nuinui . ” ​ — 1 Cesalonaika 4 : ​ 13 , VV . 
 Eda na vosota vakacava na lolosi ? 
 De dua ena yaga na ivakatautauvata oqo . 
 Eda sega ni dau rarawataka vakabalavu nona biuti keda e dua na noda itokani ni gole ena dua na ilakolako , nida namaka meda na sotavi koya tale . 
 Ni tiko vei keda na rai vata oqori me baleta na nona takali e dua na lotu Vakarisito yalodina , ena vakamamadataka na noda rarawa nida kila ni nuitaka tu o koya na veivakaturi . ​ — Dauvunau 7 : 1 . 
 Noda vakararavi vakatabakidua vua na “ Kalou ni veivakacegui kecega ” ena vukei keda meda vosota na noda lolosi . 
 Ena yaga tale ga vei keda na nona ivakaraitaki na yada o Ana a bula ena imatai ni senitiuri . 
 Se qai vitu ga na yabaki na nona vakawati , sa yada tale . 
 Ia , ni sa yabaki 84 , se sokaloutaki Jiova tiko ga ena valenisoro . 
 Sega ni vakabekataki ni yalogu vaka oya e vosota rawa kina na lolosi kei na galili . 
 Eda na vosota tale ga na lolosi nida vakaitavi vakalevu ena cakacaka vakarisito okati kina na cakacaka vakavunau . 
 Vosota e so Tale na Veivakatovolei 
 Na veivakatovolei cava era vosota voli e so na lotu Vakarisito ena nodra vuvale ? 
 E so na lotu Vakarisito era na vosota voli na veivakatovolei ena bula vakavuvale . 
 Me kena ivakaraitaki , ke dua vei rau na veiwatini e veibutakoci , ena vakacacana sara ga na bula ni vuvale ! 
 Ena levu ni nona rarawa kei na vutugu o koya e dabuitaki , ena rairai sega ni moce vinaka qai levu ga na nona tagi . 
 Na levu ni nona rarawa ena sega ni qarava vinaka kina e so na cakacaka rawarawa , ena vakavuna tale ga na leqa se vakacalaka . 
 Ena rairai sega ni viakana o koya e dabuitaki , sa na lutu mai na yagona , qai bibivoro na lomana . 
 Ena rairai dredre vua me vakaitavi ena cakacaka vakarisito . 
 Sega ni vakabekataki nira na rarawa tale ga vakalevu na gone ! 
 13 , 14 . ( a ) E vakayaloqaqataki iko vakacava na masu i Solomoni ena gauna e vakatabui kina na valenisoro ? 
 ( b ) Cava meda masuta kina na yalo tabu ? 
 O Jiova e dau vakarautaka na ivukevuke eda gadreva nida sotava na veivakatovolei vaka oya . 
 E vakaraitaki ena masu i Tui Solomoni ena gauna e vakatabui kina na valenisoro , ni dau rogoca na Kalou na nodra masu na nona tamata . 
 A masuta na Kalou o Solomoni : “ Na masu kecega kei na kerekere kecega sa na ia e dua na tamata , se ko ira kecega na nomuni tamata na Isireli , ni sa kila na tamata yadua ka kena ca ni yalona , a sa dodoka yani na ligana vaka ki na vale oqo ; mo ni qai rogoca mai lomalagi , na yasana ko ni sa tiko kina , ia mo ni kakua ni cudruvi ira , ka mo ni ia ga ka solia vua na tamata yadua me vaka na nonai valavala kecega , ni kemuni sa kila , na yalona ; ( ni kemuni sa kila , io koi kemuni duaduaga , na yalodra kecega na luve ni tamata ; ) me ra rerevaki kemuni e na gauna kecega era na bula tiko kina e na vanua ko ni a solia vei ira na neimami qase eliu . ” ​ — 1 Tui 8 : ​ 38 - ​ 40 . 
 Ena yaga vakalevu na noda masuta tiko ga na yalo tabu . 
 E okati ena vua ni yalo tabu na reki kei na vakacegu . 
 Eda lomavakacegu sara ga ni sauma na Tamada vakalomalagi na noda masu ​ — e sosomitaki na rarawa ena reki , qai sosomitaki na nuiqawaqawa ena vakacegu ! 
 Na tikinivolatabu cava soti ena vukei keda nida dau lomaocaoca ? 
 Meda namaka ni na tuburi keda na lomaocaoca nida sotava tiko na veika dredre . 
 Ia , ena rawa ni bau mamada toka kevaka eda nanuma na vosa i Jisu : “ Mo dou kakua ni lomaocaoca e na vuku ni nomudou bula , e na ka mo dou kania , se na ka mo dou gunuva : se e na vuku ni yagomudou , e na ka mo dou vakaisulu kina . . . . 
 Ia dou vakasaqara taumada na matanitu ni Kalou , kei na nona yalododonu : ia ena soli me kenai kuri vei kemudou na ka kecega oqo . ” 
 E uqeti keda na yapositolo o Pita meda ‘ biuta vua na Kalou na noda lomaocaoca kece ga , ni sa daunanumi keda o koya . ’ 
 E dodonu meda saga meda walia na leqa . 
 Ena vakacegui keda noda cakava na ka eda rawata ena leqa eda sotava da qai masulaka tale ga . 
 “ Laiva na nomu sala vei Jiova ; vakararavi talega vua , ka na vakayacora ko koya , ” e lagata na daunisame . ​ — Same 37 : 5 . 
 16 , 17 . ( a ) Na cava eda sega ni galala vakadua kina mai na lomaocaoca ? 
 ( b ) Cava eda na vakila nida bulataka na ivakavuvuli e tiko ena Filipai 4 : ​ 6 , 7 ? 
 E vola o Paula : “ Dou kakua sara ni lomaocaoca ; ia e na ka kecega me vakatakilai vua na Kalou na nomudou kerekere e na masu kei na dau cikecike kei na vakavinavinaka . 
 Ia na vakacegu ni Kalou , sa uasivia na ka kecega e kilai rawa , ena vakataudeitaka na yalomudou kei na lomamudou e na vuku i Karisito Jisu . ” 
 E macala nira sega ni galala vakadua mai na lomaocaoca na kawa ivalavala ca i Atama . 
 O rau na yalewa ni Itaiti na wati Iso erau ‘ vakararawataka na lomadrau ’ na itubutubu i Iso o Aisake kei Repeka . 
 Na tauvimate e vakavu lomaocaoca vei ira e so na lotu Vakarisito me vakataki Timoci kei Tirofimo . 
 O Paula e dau lomaleqataki ira era vakabauta vata . 
 Ia , o koya e “ daurogoca na masu ” e dau volekati ira era lomani koya . ​ — Same 65 : 2 . 
 Ena tiko vata kei keda “ na Kalou ni veivakacegui ” o Jiova , eda na vakila tale ga na nona veitokoni nida waraka tiko na nona siga . 
 O Jiova e dau “ yalololoma ka daulomasoli , ” e “ dauyalovinaka , qai tu vakarau me veivosoti , ” qai ‘ kila nida kuvunisoso . ’ 
 O koya gona , ‘ meda vakatakila vua na noda kerekere , ’ ena qai tiko vei keda “ na vakacegu ni Kalou ” ​ — na vakacegu e sega ni katuma rawa na tamata . 
 Me vaka e tukuni ena Jope 42 : ​ 5 , ena rawa vakacava nida “ raici ” koya na Kalou ? 
 Ni rogoci na noda masu , eda kila ni tiko vata kei keda na Kalou . 
 Oti na nona vosota o Jope na veivakatovolei a sotakaya , e kaya : “ Ka’u a rogoci kemuni [ Jiova ] e na daligaqu walega ; ia sa qai raici kemuni na mataqu . ” 
 Ena noda yalomatua , vakabauta , kei na vakavinavinaka , eda rawa ni vakananuma kina na veika sa cakava vei keda na Kalou , e vaka sara ga nida “ raici ” koya tiko . 
 Sa na wacava na noda lomavakacegu ena vuku ni veikilai veivolekati oqo ! 
 Cava ena yaco nida ‘ biuta vua na Kalou na noda lomaocaoca kece ga ’ ? 
 Ke da ‘ biuta vua na Kalou na noda lomaocaoca kece ga , ’ na vakacegu e solia ena yaga ena noda vosota na veivakatovolei , qai taqomaka tale ga na lomada kei na noda vakasama . 
 Eda na vakila mai vu ni lomada nida galala mai na lomaocaoca , rere kei na kidroa , galala tale ga na noda vakasama mai na nuiqawaqawa . 
 20 , 21 . ( a ) Na vakacegu cava e vakila o Sitiveni ni sotava na veivakacacani ? 
 ( b ) Tukuna e dua na ivakaraitaki ni kena vakilai na vakacegu ena gauna ni veivakatovolei . 
 A lomavakacegu na tisaipeli o Sitiveni ena gauna e vakatovolei vakaca kina na nona vakabauta . 
 Ni bera ni solia na iotioti ni nona ivakadinadina , o ira kece na lewe ni Sanadrini era “ raica na matana ni sa tautauvata kei na mata ni agilose . ” 
 E laurai e matana na vakacegu ​ — vaka na mata ni agilosi , na italai ni Kalou . 
 Nira rogoca na turaganilewa nona vakatakila o Sitiveni na cala ni nodra vakamatei Jisu , “ sa laucoka na yalodra , a ra sa vakasequruquru bati vua . ” 
 “ Ia ko koya ni sa sinai e na Yalo Tabu , sa rai matua ki lomalagi , a sa raica nai ukuuku ni Kalou , kei Jisu ni sa tu e na liga i matau ni Kalou . ” 
 A vakaukauataki Sitiveni na raivotu oya , qai yalodina me yacova na mate . 
 Dina nida sega ni dau raica na raivotu , ia eda dau vakila na vakacegu ni Kalou nida sotava na veivakacacani . 
 Vakasamataka mada na ka era tukuna e so na lotu Vakarisito era mate ena nodra gauna na Nazi ena iKarua ni iValu Levu . 
 A talanoataka e dua na turaga na veika e sotava ena valeniveilewai : “ Sa tau na kequ itotogi mate . 
 Niu vakarorogo tu qai oti na noqu cavuqaqataka ‘ Dou gumatua mo dou yacova na mate , ’ kei na vica tale na vosa ni noda Turaga , sa oti tale na veilewai . . . . 
 Kua ni leqataka oya . 
 Au sa vakila tiko na vakacegu oni dau tatadrataka tu ga ! ” 
 Dua na itabagone lotu Vakarisito a totogi mate , oya me musuki na uluna , a vola vei rau na nona itubutubu : “ Sa bogilevu tutu . 
 Se vo levu na gauna meu veisautaka kina na lomaqu . 
 Isa ! 
 au na kunea tale beka na marau ena vuravura oqo keu cakitaka noda Turaga ? 
 Sega sara ! 
 Ia , au vakadeitaka vei kemudrau niu na biuta na vuravura oqo ena marau kei na vakacegu . ” 
 Sega ni vakabekataki ni o Jiova e dau tokoni ira na nona tamata yalodina . 
 O Rawa ni Vosota ! 
 22 , 23 . 
 Cava meda vakadeitaka nida waraka tiko ena vosota na siga i Jiova ? 
 Rairai o sega ni sotava e dua vei ira na ituvaki eda sa raica mai oqo . 
 Ia , e dina na ka e kaya na tamata dau rerevaka na Kalou o Jope : “ A tamata sa sucu maivua na yalewa sa vica walega na nona siga , ka sa vutu ni rarawa . ” 
 Ke o itubutubu , de dua o saga tiko mo dusimaki ira na luvemu ena iVolatabu . 
 Era na rairai sotava tiko na veivakatovolei mai koronivuli , ia sa na wacava nomu marau nira yalodina vei Jiova kei na nona ivakavuvuli dodonu ! 
 De dua o sotava tiko na ituvaki dredre kei na veitemaki ena vanua ni cakacaka . 
 Ia , eda rawa ni vosota na ituvaki oqori kei na levu tale baleta o ‘ Jiova e dau colata na noda icolacola ena veisiga . ’ ​ — Same 68 : 19 . 
 O na rairai nanuma ni o tamata wale , ia nanuma tiko ni o Jiova ena sega vakadua ni guilecava na nomu cakacaka kei na loloma o vakaraitaka ena yacana . 
 Ena nona veivuke , o na vosota na vakatovolei ni nomu vakabauta . 
 O koya gona , me lewe ni nomu masu kei na nomu inakinaki na vakayacori ni loma ni Kalou . 
 O sa na qai nuidei ni na vakalougatataki iko qai tokoni iko na Kalou ni o waraka tiko ena vosota na siga i Jiova . 
 O na Sauma Vakacava ? 
 • Cava mera vosota kina na lotu Vakarisito ? 
 • Cava ena vukei keda meda vosota na tauvimate kei na lolosi ? 
 • E yaga vakacava na masu nida vosota na veivakatovolei ? 
 • Cava na vuna eda rawa ni vosota voli kina nida waraka na siga i Jiova ? 
 [ iYaloyalo ena tabana e 29 ] 
 Nida vakararavi vei Jiova eda na vosota kina na noda lolosi 
 [ iYaloyalo ena tabana e 31 ] 
 E yaga na masu mai vu ni lomada ni vakatovolei noda vakabauta 
 “ Qarauni Kemuni Mai na Veivalavala Kocokoco Kece Ga ” 
 “ Sa sega ni vakatau na bula ni tamata e na levu ni ka e tu vua . ” ​ — LUKE 12 : ​ 15 , VV . 
 1 , 2 . ( a ) Na cava o dikeva nira taleitaka qai vakaliuca na tamata ena gauna oqo ? 
 ( b ) E tarai keda vakacava na rai oqo ? 
 NA ILAVO , na iyau , na rogo , na cakacaka isau levu , na vuvale ​ — oqo e so na ka era raica e levu me ivakaraitaki ni rawaka se me itataqomaki ena veisiga mai muri . 
 Ena vanua vutuniyau kei na vanua dravudravua , e vakadinadinataki ni levu era taleitaka qai vakaliuca na iyau , ra qai saga mera rawaka . 
 Ena yasana adua , sa luluqa sara tiko na nodra kauaitaka na veika vakayalo . 
 E tukuna tu mai vakailiu na iVolatabu ni na yaco na ituvaki oqo . 
 E kaya : “ [ E ] na yaco eso na gauna ni veivakararawataki e na veisiga maimuri : ni ra na daulomani ira walega na tamata , era na dauvinakata nai lavo , . . . era na lomana vakalevu na marau a ra na lomani koya na Kalou vakalailai ; sa nodra ga na lotu vakarairai , ka sega vei ira na kena dina . ” 
 Nira veimaliwai ena veisiga na lotu Vakarisito dina kei ira vaka oqo , era temaki vakalevu mera vakatotomuria na rai kei na nodra ivakarau ni bula . 
 Eda na vorata vakacava na sasaga ni vuravura me ‘ rawai keda na kena idre ’ ? ​ — Roma 12 : ​ 2 , The New Testament in Modern English , vola o J . 
 B . 
 Phillips . 
 Na ivakasala cava i Jisu eda na vakarau dikeva ? 
 E vakavulici keda ena so na lesoni yaga me baleta na tikina oqo o Jisu Karisito na “ iTini Levu e Dauvakataucokotaka na noda vakabauta . ” 
 Dua na gauna , a vakamacalataka tiko o Jisu na veika titobu vakayalo vei ira na lewe vuqa , a mani vosa cake mai e dua na turaga : “ Vakavuvuli , kaya mada vua na tuakaqu me solia vei au na noqui votavota e nai yau nei koya na tama i keirau . ” 
 A tauca o Jisu e so na ivakasala bibi vua na turaga oqo , kei ira kece na vakarogoci koya tiko . 
 E veivakasalataki ena ca ni kocokoco , qai vakabibitaka oqo ena nona cavuta e dua na vosa vakatautauvata vakavure vakasama . 
 Ena vinaka meda vakasamataka vakabibi na ka e tukuna o Jisu ena gauna oya , da qai dikeva na kena yaga ena noda bula yadudua . ​ — Luke 12 : ​ 13 - ​ 21 . 
 Na Kerekere Tawaveiganiti 
 Na cava e tawaveiganiti kina na nona kerekere e dua na turaga ni a vunau tiko o Jisu ? 
 Ni bera ni vosa na turaga oqo , a vunau tiko o Jisu vei ratou na nona tisaipeli kei na vuqa tale mera qarauna na veivakaisini , mera doudou na tusanaka nira duavata kei na Luve ni tamata , kei na sala e vukei ira kina na yalo tabu . 
 Sega ni vakabekataki ni veitikina bibi oqo ena vinaka me ratou nanuma dei na nona tisaipeli . 
 Ia , ni vakacagau sara tiko ga na vunau momona oqo , e vosa yani vakasauri na turaga oya , qai kerei Jisu me walia e dua na nodratou veileti vakavuvale me baleta na iyau . 
 Dua na tikina bibi eda rawa ni vulica ena veika a yaco oqo . 
 Na cava eda rawa ni kaya me baleta na turaga oqo ena ka e kerea ? 
 E dau tukuni ni “ kilai ga na nona itovo e dua na tamata ena ka e vakasamataka ni rogoca tiko na vunau vakayalo . ” 
 Ena gauna a talaucaka kina o Jisu na veika bibi vakayalo , a rairai vakasamataka tiko na turaga oqo na ka me cakava me rawaka vakailavo . 
 E sega ga ni tukuni se a tiko e dua na vuna vinaka me kudruvaka kina na ivotavota oya . 
 Ni tu vei Jisu na lewa qai dau vakatulewa donu me baleta na leqa ni tamata , a nanuma na turaga oya ni na rawa ni vukei koya me walia na nona leqa . 
 Ia , na ka e kerea e vakaraitaka ni dua tiko na nona malumalumu , oya ni a sega sara ga ni kauaitaka na veika vakayalo . 
 Sega li ni vuna vinaka oqo meda dikevi keda kina ? 
 Me kena ivakaraitaki , e dau rawarawa sara ena soqoni vakarisito me ciriyawa noda vakasama , se meda dau vakasamataka na ka eda na rairai cakava ni oti na soqoni . 
 Ia , e dodonu meda rogoca matua na ka e tukuni tiko , da qai vakasamataka na sala meda bulataka kina . 
 Ena vakavinakataka oqo na noda veiwekani kei na Tamada vakalomalagi na Kalou o Jiova , kei ira na tacida lotu Vakarisito . ​ — Same 22 : 22 ; Marika 4 : ​ 24 . 
 Na cava e sega ni sauma kina vakadodonu o Jisu na kerekere ni turaga oqo ? 
 Eda sega ni kila se cava e uqeti koya na turaga oqo me kerekere , ia a sega ni sauma vakadodonu o Jisu . 
 E kaya ga vua : “ Ko iko , ko cei sa lesi au me’u turaga ni lewa se dauveivota vei kemudou ? ” 
 E cavuta o Jisu e dua na ka era kila vinaka na vakarorogo me vaka e volai tu ena Lawa a soli vei Mosese , ni o ira ga na turaganilewa ena koro era lesi mera vakatulewa ena veileti vaka oya . 
 Ena yasana adua , e kauaitaka o Jisu na veika e bibi cake , oya me vunautaka na ka dina me baleta na Matanitu ni Kalou , me vakavulici ira tale ga na tamata mera cakava na loma ni Kalou . 
 Nida muria na ivakaraitaki i Jisu , da qai sega ni vakamuai tani ena leqa e dau yaco e veisiga , eda na vakayagataka vinaka na noda gauna kei na kaukaua meda vunautaka na itukutuku vinaka qai ‘ qisi ira na lewenivanua mera tisaipeli . ’ ​ — Maciu 24 : 14 ; 28 : ​ 19 , VV . 
 Qarauna na Kocokoco 
 Na cava e siqema rawa o Jisu ? 
 Ni kila vinaka tu o Jisu na ivakarau ni lomada , e siqema kina ni dua tale na ka e kauaitaka vakalevu na turaga oqo e vauca tiko nona kerekere . 
 Dina ga ni a sega ni sauma vakadodonu o Jisu , ia e vakamacalataka sara ga na inaki dina ni kerekere oya ena nona kaya : “ Ni yadra tiko ka qarauni kemuni mai na veivalavala kocokoco kece ga , ni sa sega ni vakatau na bula ni tamata e na levu ni ka e tu vua . ” ​ — Luke 12 : ​ 15 , VV . 
 Na cava na ibalebale ni kocokoco , cava kena itinitini ? 
 Na kocokoco e sega ni yalani wale ga ena noda gadreva na ilavo se na iyaya , baleta ni tiko na kedrau yaga , dau vakainaki tale ga . 
 E vauci kina na noda gadreva vakasivia na ilavo se na iyau , se da via taukena na nona iyau e dua tale . 
 E okati kina na noda kocova vakalevu na iyaya eda sega ni rawata , rairai na kena era taukena e so tale . 
 Eda vinakata ga me noda , dina ga nida sega ni gadreva , eda sega tale ga ni kauaitaka na kena tarai ira tale e so . 
 Na tamata kocokoco e usutu ni nona vakasama kei na ka e cakava na ka e kocova tiko , lai vakalou sara kina . 
 Nanuma tiko ni a vakatauvatana na yapositolo o Paula na tamata kocokoco ina tamata e qaravi kalou lasu , ena sega na nona ivotavota ena Matanitu ni Kalou . ​ — Efeso 5 : 5 ; Kolosa 3 : 5 . 
 Sala cava soti e laurai kina na kocokoco ? 
 Tukuna e so na ivakaraitaki . 
 E vakavure vakasama ni a vakarota o Jisu meda qarauni keda “ mai na veivalavala kocokoco kece ga . ” 
 Levu na sala e laurai kina na kocokoco . 
 Na iotioti ni lawa ena iVunau e Tini e vakamatatataka e so , qai tukuni kina : “ Mo kakua ni kocova na nona vale na kai nomu ; mo kakua ni domona na watina na kai nomu , se kocova nona tamata , se nona vada , se nona pulumokau , se nona asa , se dua na ka sa nona na kai nomu . ” 
 E vutucoqa ena iVolatabu na nodra ivakaraitaki e so era coriti ina ivalavala ca bibi ena vuku ni kocokoco . 
 O Setani na ivakaraitaki taumada ni kocokoco , ni kocova na ka e sega ni nona ​ — oya na vakarokoroko , na veidokai , kei na lewa e nona duadua ga o Jiova . 
 Nona kocokoco o Ivi a vinakata me lewai koya ga , tini coriti kina , vakavuna sara me takavi keda na kawatamata na ivalavala ca da qai mate . 
 O ira na agilosi era vuki mera timoni era a sega ni lomavakacegu ena “ nodra i tikotiko dodonu , ka ra a sega ni tiko dei ga e na nodra dui i tutu ” baleta nira a vinakata na ka e sega ni nodra . 
 Vakasamataka tale ga na nodratou ivakaraitaki o Pelami , Ekani , Kiesai , kei Jutasa Isikarioti . 
 Ratou sega ni lomavakacegu ena ka sa tu vei ratou , ia ratou vakalaiva me buroro na gagadre ca ni domodomoiyau , e vakavuna me ratou vakayagataka vakatani na nodratou ilesilesi , ratou tini vakarusai kina . 
 Eda na “ yadra tiko ” vakacava me vaka e vakadreta o Jisu ? 
 A veiganiti dina nona tekivuna o Jisu nona ivakasala me baleta na kocokoco ena nona kaya “ ni yadra tiko ” ! 
 Na vuna ? 
 Ni dau rawarawa sara meda raica ni dua e kocokoco , ia e dredre meda vakadinata nida dau kocokoco tale ga . 
 E kaya na yapositolo o Paula ni “ sa vu ni ka ca kecega na daulomana nai lavo . ” 
 E vakamacalataka na tisaipeli o Jemesa ni gauna e “ kunekune ” kina na gagadre ca ena ‘ vakasucuma na ivalavala ca . ’ 
 Me salavata ga kei na veivakadreti i Jisu , ena gadrevi meda “ yadra tiko . ” 
 E sega ni kena inaki meda vakalewai ira tale e so , ia meda dikeva na malele ni lomada , me rawa nida ‘ qarauni keda mai na veivalavala kocokoco kece ga . ’ 
 Bula Vutuniyau 
 11 , 12 . ( a ) Na ivakasala cava e tauca o Jisu me baleta na kocokoco ? 
 ( b ) Na cava meda muria kina na ivakasala i Jisu ? 
 E tiko tale e dua na vuna meda qarauna kina na kocokoco . 
 Dikeva na vosa tarava i Jisu : “ Sa sega ni vakatau na bula ni tamata e na levu ni ka e tu vua . ” 
 Meda vakasamataka vinaka sara na tikina oqo , vakauasivi nida sa bula donuya tu na gauna ni domodomoiyau , qai dau raici na iyau me vu ni marau kei na rawaka . 
 E dusia na vosa i Jisu ni bula e vakainaki dina qai veivakacegui ena sega ni vu se vakatau ena iyau eda taukena , se mani vakacava sara na kena levu . 
 Ia , e so era na sega ni duavata kina . 
 Era na rairai kaya nida na marau vakalevu , da vakacegu , qai vakainaki noda bula kevaka e levu na noda iyau . 
 O koya gona , era guta na cakacaka era na rawata kina na iyau kei na iyaya era dau vinakata tu . 
 Era nanuma nira na bula vakacegu kina . 
 Ni vaka tu oqo nodra rai , era sega kina ni taura rawa na ibalebale ni vosa i Jisu . 
 Na cava na rai dodonu me baleta na bula kei na ka eda taukena ? 
 A sega ni vakatabakidua na nona vosa o Jisu ena kena donu se cala na taukeni ni levu na ka , na tikina ga e via vakabibitaka oya ni nona bula e dua na tamata e sega ni vakatau ena “ ka e tu vua , ” se na ka sa taukena rawa tu . 
 Eda kila kece ni sega soti ni gadrevi e levu na ka me rawa nida bula kina . 
 E gadrevi ga e so na kakana , na isulu meda tokara , kei na vanua meda moce kina . 
 E bini tu na veika oqo vei ira na vutuniyau , ena yasana adua era saga vakaukaua na dravudravua mera rawata . 
 Ia , e sega sara ga na kena duidui , se da vutuniyau se dravudravua , na veika oqo ena tawayaga kece nida sa mate . 
 O koya gona , na kena vakainaki qai yaga na noda bula e sega ni dodonu me vakatau ena ka eda rawata se taukena . 
 E matata sara na vakasama oqo nida dikeva na “ bula ” a tukuna tiko o Jisu . 
 Na cava eda vulica ni ibalebale ni vosa na “ bula ” e vakayagataki ena Kosipeli i Luke ? 
 Nona kaya o Jisu ni “ sa sega ni vakatau na bula ni tamata e na levu ni ka e tu vua , ” na vosa e vakayagataka e ke me vakadewataka na “ bula ” ena Kosipeli i Luke ( vosa vaKirisi , zo·eʹ ) e sega ni dusia na ivakarau ni bula , ia e dusia na bula sara ga ni tamata . 
 E kaya o Jisu ni kevaka eda vutuniyau se dravudravua , vinaka na ivakatagedegede ni noda bula se sega , eda na sega ga ni lewa rawa na balavu ni gauna eda bula tiko kina , eda sega mada ga ni kila kevaka eda na bula tu nimataka . 
 Ena Vunau ena Ulunivanua , e kaya o Jisu : “ Ko cei vei kemudou , ni sa lomaocaoca , sa rawata me vakuria vakalailai ga na siga ni nona bula ? ” 
 E vakamatatataka na iVolatabu ni o Jiova duadua ga na “ waivure ni bula , ” o koya ga e rawa ni solia vei ira na yalodina na “ bula dina ” se na “ bula tawa mudu , ” oya na bula e sega ni vakaiyalayala e lomalagi se e vuravura . ​ — Same 36 : 9 ; 1 Timoci 6 : ​ 12 , 19 . 
 Na cava era nuitaka kina e levu na iyau era taukena ? 
 Na vosa i Jisu e dusia ni rawarawa sara me tiko vei keda na rai cala me baleta na bula . 
 Se da vutuniyau se dravudravua , eda tamata ivalavala ca kece qai dua ga na vanua eda na tini kece kina . 
 A kaya o Mosese : “ Na neimami veiyabaki sa vitusagavulu ga ; ia kevaka sa yabaki walusagavulu e na vuku ni kaukauwa , sa ka ni veivakaocataki ka ka rarawa na kena via kaukauwa ko ya ; ni sa muduki tani vakasauri , keimami sa qai vuka yani . ” 
 Ena vuku ni tikina oqo , o ira na sega ni bucina na veiwekani vinaka kei na Kalou e tukuna na yapositolo o Paula ni tiko vei ira na rai : “ Me da kana ga ka gunu , ni da na mate ni mataka . ” 
 Ia vei ira e so tale , nira vakila ni sa toso totolo tiko yani na bula qai sega tale ga ni dei , era saga mera kunea na vakacegu kei na bula e vakainaki ena iyau era taukena . 
 De dua era nanuma ni na vakadeitaka na nodra bula na nodra iyau era raica e matadra . 
 Era cakacaka gona vakaukaua mera soqona na ilavo kei na iyau , era nanuma cala ni na rawati kina na bula vakacegu kei na marau . ​ — Same 49 : ​ 6 , 11 , 12 . 
 Na Veigauna Dei e se Bera Mai 
 Ena sega ni vakatau ena cava na bula e yaga dina ? 
 E dina beka ni rawa ni vakamarautaki keda na ivakatagedegede ni bula torocake ​ — me levu na keda kakana , isulu , da vakavale vivinaka kei na so tale , se noda qaravi vinaka vakavuniwai meda bula balavu toka kina . 
 Ia , ena vakainaki beka qai dei ? 
 Na bula e yaga dina e sega ni vakatau ena balavu ni gauna ena rairai bula kina e dua se na levu ni ka e taukena se vakayagataka . 
 E dusia na yapositolo o Paula na leqa ena yaco ke da vakararavi vakalevu ena veika vaka oqo . 
 A vola vei Timoci : “ Vakarota vei ira era sa vutuniyau e na gauna oqo , me ra kakua ni dokadokai ira se vakararavi e nai yau sa sega ni tu dei , vua ga na Kalou bula , o koya sa solia vakalevu vei keda na ka kecega eda marau kina . ” ​ — 1 Timoci 6 : ​ 17 . 
 17 , 18 . ( a ) Na ivakaraitaki vakasakiti cava soti e veiganiti meda muria ? 
 ( b ) Na vosa vakatautauvata cava i Jisu ena veivosakitaki ena ulutaga tarava ? 
 E sega ni ka vakayalomatua meda vakararavi ena iyau ni “ sega ni tu dei . ” 
 Na peteriaki o Jope e turaga vutuniyau , ia a sega ni vukei koya na nona iyau ni basika vakidacala na leqa ; era yali ga vakasauri . 
 Ena yasana adua , a vukei koya na qaqaco ni nona veiwekani kei na Kalou me vosota na veivakatovolei kei na veika dredre oya . 
 A sega ni vakalaiva o Eparama me tarovi koya na levu ni nona iyau me ciqoma kina na ilesilesi dredre e lesi koya kina o Jiova , mani vakalougatataki me “ tamadra na matanitu e vuqa . ” 
 Na ivakaraitaki oqo kei na so tale ena vinaka meda vakatotomuria . 
 Se da gone se qase , e gadrevi meda dikeva na ka eda dau vakabibitaka kei na ka eda dau vakararavi kina . ​ — Efeso 5 : ​ 10 , VV ; Filipai 1 : ​ 10 . 
 E bibi qai idusidusi vinaka na ivakasala i Jisu me baleta na kocokoco kei na rai dodonu me baleta na bula . 
 Ia , dua tale na ka a vakasamataka tiko o Jisu . 
 E kuria nona ivakamacala ni tukuna e dua na vosa vakatautauvata e vakavure vakasama me baleta e dua na turaga vutuniyau e tukuni vua ni lialia . 
 Ena yaga vakacava na vosa vakatautauvata oqo vei keda nikua , na cava eda rawa ni vulica kina ? 
 Ena saumi na taro oqo ena ulutaga tarava . 
 Na Cava na Nomu iSaunitaro ? 
 • Na cava eda vulica ena nona sega ni sauma vakadodonu o Jisu na ka e kerea e dua na turaga ? 
 • Na cava meda qarauna kina na kocokoco ? 
 Eda na qarauna vakacava ? 
 • Na cava e sega ni vakatau kina na bula ena iyau eda taukena ? 
 • Ena yaga vakacava qai dei na noda bula ? 
 [ iYaloyalo ena tabana e 23 ] 
 Na cava e sega kina ni cakava o Jisu na ka e kerea e dua na turaga ? 
 [ iYaloyalo ena tabana e 23 ] 
 Rawa ni tini vakaca na kocokoco 
 [ iYaloyalo ena tabana e 25 ] 
 E vakaraitaka vakacava o Eparama na rai dodonu me baleta na iyau ? 
 O ‘ Vutuniyau Beka Ena Ka Ni Kalou ’ ? 
 “ Sa vakakina ko koya sa daubinia nai yau me nona , a sa sega ni vutuniyau e na ka ni Kalou . ” ​ — LUKE 12 : 21 . 
 1 , 2 . ( a ) Na cava era bolea kina e levu mera vakuai ira ena vuqa na ka ? 
 ( b ) Na ka ni bolebole kei na leqa cava era sotava na lotu Vakarisito ? 
 ENA veitabagauna sa sivi era buno ra qai cakacaka vakaukaua na tamata mai na veivanua nira via vakaiyau . 
 Kena ivakaraitaki , na ika19 ni senitiuri na gauna vakairogorogo ni keli koula e Ositerelia , Sauca Aferika , Kenada , kei Mereke . 
 Era uqeti na tu yawa mera biuti ira na wekadra kei na nodra itikotiko mera lai qara iyau ena vanua vovou qai vakarerevaki ena so na gauna . 
 Era bolea kina e levu na veituvaki rerevaki , ra qai vakuai ira mai na levu na veika bibi mera rawa iyau ga kina . 
 Ena levu gona ni nodra via vakaiyau , era buno ena cakacaka mera bula kina . 
 Ena ka ni bolebole , dredre , qai veivakaocai toka nida sa bula tu oqo ena iotioti ni veisiga . 
 Rawarawa sara me kauaitaki vakalevu na kakana , isulu , kei na vale , sa vakawaleni kina se guilecavi sara ga na veika e bibi cake . 
 Vakayagataka kina o Jisu e dua na vosa vakatautauvata me vakavotuya na kena dau malele vaka oqori na lomada . 
 E vakamacalataki oqo ena Luke 12 : ​ 16 - ​ 21 . 
 Vakamacalataka mada vakalekaleka na ivakatautauvata i Jisu ena Luke 12 : ​ 16 - ​ 21 . 
 A cavuta na vosa vakatautauvata oqo o Jisu ena gauna vata ga a veivakasalataki tiko kina me qarauni na kocokoco , me vaka eda dikeva ena ulutaga sa oti . 
 Ni oti ga nona veivakasalataki ena kocokoco , a talanoataka sara o koya e dua na turaga vutuniyau e sega ni lomavakacegu ena nona lololo se vale e maroroi kina na nona lewe ni were , mani talaraka me tara tale e so e lelevu cake . 
 Ia na gauna sara ga e nanuma kina ni sa bula vakacegu tu qai marau , e tukuna vua na Kalou ni na mate , ena qai taukena nona iyau e duatani tale . 
 Tinia kina o Jisu ena vosa oqo : “ Sa vakakina ko koya sa daubinia nai yau me nona , a sa sega ni vutuniyau e na ka ni Kalou . ” 
 Na cava eda rawa ni vulica ena ivakatautauvata oqo ? 
 Eda rawa ni bulataka vakacava na ka eda vulica kina ? 
 Nona Leqa na Turaga Vutuniyau 
 Na cava e rawa ni tukuni baleta na turaga ena ivakatautauvata i Jisu ? 
 E kilai levu na ivakatautauvata oqo i Jisu . 
 A tekivuna ena nona kaya : “ Sa dua na tamata vutuniyau sa vakalewe vinaka sara na nona vanua . ” 
 Sega ni tukuna o Jisu ni a rawata vakailoa se vakatawadodonu na turaga oya na nona iyau . 
 A sega tale ga ni vakalewa me turaga ca . 
 Ia e tauri rawa ena ivakamacala i Jisu ni a cakacaka vakaukaua na turaga oqo . 
 Na ka e kilai me baleti koya na turaga oqo ni a lalawa qai binia na veika me baleta na gauna se bera mai , de dua a vakasamataka tiko nodratou bula nona vuvale . 
 Mai na rai ni vuravura , e rawa ni tukuni ni turaga gugumatua , e sega ni vakawalena nona itavi . 
 Na cava e nona leqa na turaga ena vakatautauvata i Jisu ? 
 Se mani cava e kilai , a tukuna ga o Jisu ni turaga vutuniyau , kena ibalebale ni sa levu rawa tu na ka e taukena . 
 Ia me vaka nona ivakamacala o Jisu , e dua tiko nona leqa na turaga vutuniyau oqo . 
 Sa rui sivia na vakalewe ni nona qele , sa sega ni taqea rawa se me qarava vinaka kina . 
 Na cava e dodonu me cakava ? 
 Na vakatulewa cava mera cakava e levu na dauveiqaravi ni Kalou nikua ? 
 E tautauvata sara ga na ivakaraitaki ni turaga vutuniyau kei na ka era sotava tiko e levu na dauveiqaravi i Jiova nikua . 
 Era saga na lotu Vakarisito dina mera kua ni dau lasu , ra gumatua , ra qai dau cakacaka . 
 Se ra mani cakacaka vua e dua se ra vakabisinisi , era na maqosa ena ka era cakava , ra bau kenadau tale ga . 
 Ke toroi cake nodra itutu , se soli vei ira na cakacaka vou , ena gadrevi mera vakatulewa . 
 Mera ciqoma beka se ra saga mera rawaka kina ? 
 Oqori tale ga na ka era vakila na gonevuli iVakadinadina e toso vinaka nodra vuli . 
 Ena rairai soli vei ira e so na icocovi kei na sikolasivi mera vuli torocake kina ena koronivuli rogo . 
 Mera vakatotomuri ira beka e so tale ena nodra ciqoma ? 
 E walia vakacava nona leqa na turaga ena ivakatautauvata i Jisu ? 
 Kevaka eda raica lesu na ivakatautauvata i Jisu , na cava a cakava na turaga vutuniyau ni sa sivia tale na lewe ni nona were qai sega na vanua me binia kina ? 
 A talaraka nona lololo , qai tara e so e lelevu sara mera maroroi kina kei na nona iyau . 
 Nona lalawa vaka oya a rairai lomavakacegu qai nuidei kina , mani nanuma : “ Au na qai kaya ki na yaloqu , Yaloqu , sa levu na nomui yau sa bini tu ena rauta na yabaki e vuqa ; mo vakacegu mada , mo kana , mo gunu , mo marau tiko . ” ​ — Luke 12 : 19 . 
 Na Cava e “ Lialia ” Kina ? 
 Na tikina bibi cava a sega ni kauaitaka na turaga ena ivakatautauvata i Jisu ? 
 E vakaraitaka o Jisu ni a vakacalai koya na turaga vutuniyau oqo na ka a lalawataka ni nanuma ni sa na tiko vinaka kina . 
 De na rairai vakasama vinaka , ia sa guilecavi e dua na tikina bibi ​ — na loma ni Kalou . 
 E nanumi koya ga na turaga oya ena veika me bula vakacegu kina , kania , gunuva qai marautaka . 
 A nanuma ni na ‘ vuqa nona yabaki ’ ena ‘ levu ni nona iyau . ’ 
 Ka ni rarawa ni a sega ni vaka kina . 
 E vaka ga e tukuna taumada o Jisu , “ sa sega ni vakatau na bula ni tamata e na levu ni ka e tu vua . ” 
 Ena bogi tiko ga oya , e tini botoilevu kina na nona cakacaka na turaga oya , ni kaya vua na Kalou : “ Ko iko na lialia ! 
 e na bogi ga oqo ena tarogi tale vei iko na yalomu : ena qai nei cei na veika ko sa vakarautaka ? ” ​ — Luke 12 : 20 . 
 Na cava e tukuni kina vua na turaga ena ivakatautauvata oqo ni lialia ? 
 Meda dikeva mada oqo na tikina bibi ena vosa vakatautauvata i Jisu . 
 E tukuna na Kalou vua na turaga oya ni lialia . 
 E vakamacalataki ena Exegetical Dictionary of the New Testament ni vosa vaKirisi oqo e “ dau dusia na lailai ni kilaka . ” 
 E vakamacalataka ni vosa e vakayagataka na Kalou ena ivakatautauvata e vakavotuya na kena dau “ tawayaga na nodra lalawa na vutuniyau . ” 
 Sega ni vakaibalebaletaki na vosa oqori vua e sega ni vuku , ia vua ga “ e cakitaka ni dodonu meda vakararavi vua na Kalou . ” 
 Na veika e tukuna o Jisu me baleta na turaga vutuniyau , eda lai nanuma sara kina na ka e qai tukuna ena imatai ni senitiuri vei ira na lotu Vakarisito ena ivavakoso o Leotisea , mai Esia Lailai : “ Ko sa kaya tiko , Au sa vutuniyau , ka levu tu na noqui yau , ka sega na ka ka’u sa dravudravua kina ; ia ko sa sega ni kila ni sai iko ga na ka lomani , ka vakaloloma , ka dravudravua , ka mataboko , ka luvawale . ” ​ — Vakatakila 3 : ​ 17 . 
 Na cava e sega kina ni ivakadei ni “ yabaki e vuqa ” na taukeni ni ‘ levu na iyau ’ ? 
 E ka vakayalomatua meda vuli ena ivakaraitaki oqo . 
 Vakacava , eda na vaka beka na turaga ena ivakatautauvata ​ — meda buno ga ena cakacaka meda taukena kina ‘ e levu na iyau , ’ ia eda sa guileca na ka e bibi me rawati kina “ na yabaki e vuqa ” ? 
 E kaya na iVolatabu : “ Sa sega ni yaga nai yau e na siga ni cudru , ” kei “ koya sa vakararavi e na nonai yau ena bale . ” 
 Sa qai tinia o Jisu ena vosa vakatautauvata oya na veivakadreti oqo : “ Sa vakakina ko koya sa daubinia nai yau me nona , a sa sega ni vutuniyau e na ka ni Kalou . ” ​ — Luke 12 : 21 . 
 Na cava e tawayaga kina meda yavutaka noda inuinui ena iyau vakavuravura ? 
 Na nona cavuta o Jisu na vosa “ sa vakakina , ” e dusia ni veika a yaco vua na turaga vutuniyau e rawa ni yaco tale ga vei ira na vakararavitaka vakatabakidua nodra bula kei na nodra inuinui ena iyau vakayago . 
 E sega beka ni cala noda ‘ binia na iyau , ’ e cala ga ke da sega ni saga meda “ vutuniyau e na ka ni Kalou . ” 
 E tautauvata tale ga kei na ivakasala ni tisaipeli o Jemesa : “ Dou lako mai , oi kemudou sa daukaya , Edaidai se na mataka eda na lako ki na koro ko ya , ka tiko kina ka yabaki dua , ka veivoli kina , ka rawata nai yau : ia dou sa sega ni kila na ka sa na yaco e na mataka . ” 
 Na cava e dodonu mera cakava ? 
 “ Oqo mo dou kaya , Kevaka sa vinaka vua na Turaga , eda na bula , ka kitaka na ka oqo , se na ka ko ya . ” 
 Se mani vakacava tu na levu ni nona vutuniyau e dua kei na ka e taukena , ena tawayaga kece na veika oqori ke sega ni vutuniyau ena veika vakalou . 
 Na cava gona na ibalebale ni vutuniyau ena veika ni Kalou ? 
 Vutuniyau ena Ka ni Kalou 
 Eda na vutuniyau vakacava ena ka ni Kalou ? 
 Na vutuniyau ena ka ni Kalou me vaka e tukuna o Jisu , e veibasai kei na nona kumuna na iyau e dua me vutuniyau kina vakayago . 
 E kaya tiko ga o Jisu meda kua ni vakabibitaka na noda binia na iyau se da marautaka na ka eda taukena . 
 Ia , meda vakayagataka na veika eda taukena meda vakavinakataka se vaqaqacotaka na noda veiwekani kei Jiova . 
 Eda na vutuniyau kina ena ka ni Kalou . 
 Na vuna ? 
 Ena vakalougatataki keda vakalevu o koya . 
 E kaya na iVolatabu : “ Na veivakalougatataki maivei Jiova sa ia na veivakavutuniyautaki , ka sa sega ni kuria ko koya e na ka rarawa . ” ​ — Vosa Vakaibalebale 10 : 22 . 
 E “ veivakavutuniyautaki ” vakacava na veivakalougatataki i Jiova ? 
 Ni vakalougatataki ira nona tamata o Jiova e dau solia sara ga na isolisoli vinaka duadua . 
 Kena ivakaraitaki , a vakalougatataki ira na Isireli ena nona vakatikori ira ena “ vanua ka dave kina na wai - ni - sucu kei na oni . ” 
 Dina ni tu tale ga e Ijipita na veika oqori , ia e duidui sara na kena e qai solia o Jiova vei ira . 
 E kaya o Mosese vei ira na Isireli , ni ‘ vanua oqo e vakaraica tiko o Jiova na nomuni Kalou . ’ 
 Kena ibalebale ga nira na tiko vinaka ni vakaraici ira o Jiova . 
 Ena vakalougatataki ira vakalevu na Isireli o Jiova kevaka era yalodina tiko ga vua , nodra marau tale ga ena uasivi sara ni vakatauvatani kei ira na tamata era tu wavoliti ira . 
 Sa “ veivakavutuniyautaki ” dina na veivakalougatataki i Jiova ! ​ — Tiko Voli mai na Lekutu 16 : 13 ; Vakarua 4 : ​ 5 - 8 ; 11 : ​ 8 - ​ 15 . 
 Na cava era marautaka na vutuniyau ena ka ni Kalou ? 
 Na vosa “ vutuniyau e na ka ni Kalou ” e dau tukuni tale ga me “ vutuniyau e na mata ni Kalou . ” 
 ( Veiyalayalati Vou ) Era dau kauaitaka vakalevu na vutuniyau vakavuravura na nodra rai e so tale . 
 Laurai votu oqo ena nodra ivakarau ni bula . 
 Era dau vinakata mera qoroi ena ka e vakatoka na iVolatabu me “ yalo e dokadokataka na veika ni bula oqo . ” 
 Ena yasana adua , era sega ni vaka oya na vutuniyau ena ka ni Kalou nira marautaka nona veivakadonui , nona veitokoni , nona yalololoma levu kei na nodra veiwekani vakavoleka kei koya . 
 Oqo e vu ni nodra marau kei na nuidei , na ka e sega ni solia rawa na vutuniyau vakavuravura . 
 Ia , na cava meda cakava meda vutuniyau kina ena mata ni Kalou ? 
 Vutuniyau ena Mata ni Kalou 
 Na cava meda cakava meda vutuniyau kina ena ka ni Kalou ? 
 Ena vosa vakatautauvata i Jisu , na turaga oya e lalawa qai cakacaka vakaukaua me vakaiyau kina , qai tukuni vua ni lialia . 
 Kevaka e via vutuniyau e dua ena ka ni Kalou , e dodonu me cakacaka vagumatua qai oga vakalevu ena itavi e yaga dina qai vakainaki vua na Kalou . 
 Dua na itavi oqo a vakarota o Jisu : “ Dou lako yani ka qisi ira me ra noqu tisaipeli na lewe ni veivanua kece ga . ” 
 E rawa ni vakatauvatani kei na noda maroroi ilavo na noda vakayagataka na gauna , kaukaua kei na taledi , me kua ni yaga ga vei keda , ia me vunautaki ga kina na Matanitu ni Kalou kei na veivakatisaipelitaki . 
 O ira na dau cakava oqori , sa levu sara na veika vivinaka vakayalo era tauca , me vaka e vakadinadinataki ena vica na ivakaraitaki e tarava . ​ — Vosa Vakaibalebale 19 : 17 . 
 16 , 17 . 
 Tukuna e so na ivakaraitaki era vutuniyau kina e so ena mata ni Kalou . 
 Kena imatai , nona ivakaraitaki e dua na turaga lotu Vakarisito mai na dua na vanua vakaEsia . 
 E dau vakavinakataka na kompiuta qai sau vinaka . 
 Ia , e kania vakalevu nona gauna na nona cakacaka , e vakila ni sa dravudravua vakayalo . 
 Sega kina ni via saga na itutu torocake , mani kere vakacegu lai dua sara nona bisinisi ni volitaki aisikirimu e gaunisala . 
 E cakava oya me levu na gauna e vakayagataka ena veika vakayalo kei na veika e vauca . 
 Era vakalialiai koya na nona itokani vakacakacaka e liu , ia na cava e vakila ? 
 E kaya : “ Levu cake sara na noqu ilavo mai na noqu cakacaka e liu . 
 Au marau vakalevu niu sega ni lomabibi se nuiqawaqawa me vaka au vakila ena noqu cakacaka e liu . 
 Koya e bibi sara niu sa volekati Jiova ena gauna oqo . ” 
 Na veisau oya e rawa kina vua na lotu Vakarisito oqo me cakacaka vakaitalatala vakatabakidua , sa veiqaravi sara tiko ena gauna oqo ena nodra valenivolavola ni tabana ni iVakadinadina i Jiova ena nona vanua . 
 Sa “ veivakavutuniyautaki ” dina na veivakalougatataki i Jiova . 
 Dua tale ivakaraitaki e baleta e dua na marama e susu ena vuvale e vakaliuci kina na vuli . 
 A vuli ena univesiti mai Varanise , Mexico kei Suwitisiladi , sega ni vakabekataki ni na dua kina nona cakacaka vinaka . 
 “ Au rawaka vakalevu ; au dau dokai , levu tale ga na ka e soli vei au , ” e kaya , “ ia au vakila ga e lomaqu na galili , au sega ni lomavakacegu . ” 
 Sa qai vulica na veika me baleti Jiova . 
 E kaya : “ Niu sa toso tiko vakayalo , au sa vinakata meu vakamarautaki Jiova vaka kina meu dolea nona veivuke , e matata kina vei au na ka meu cakava ​ — meu qaravi koya vakatabakidua . ” 
 A vakacegu mai na nona itutu , sega ni dede sa papitaiso . 
 Sa sivi oqo e 20 na yabaki nona marautaka tiko na veiqaravi vakatabakidua ena cakacaka vakaitalatala . 
 “ Era nanuma e so niu sa vakawalena tu na noqu taledi , ” e kaya , “ ia ra raica votu noqu mamarau , ra qoroya tale ga na ivakavuvuli au bulataka . 
 Au masuti Jiova ena veisiga me vakayalomalumalumutaki au , me ciqomi au kina . ” 
 Eda rawa ni vutuniyau vakacava ena ka ni Kalou me vakataki Paula ? 
 A rawa sara ga ni dua nona cakacaka vinaka o Saula , na turaga a qai veisau me yapositolo o Paula . 
 Ia e vola : “ Au sa okata me sega ni yaga na ka kece ga e na kena talei na kilai Karisito Jisu na noqu Turaga . ” 
 E raica o Paula na nona vutuniyau ena vuku i Karisito me uasivia na veika kece e dulaka tu o vuravura . 
 Kevaka o biuta laivi na kocokoco kei na nanumi iko ga qai qaravi Jiova , o na marau ni o vutuniyau vua na Kalou . 
 E vakadeitaki keda na Vosa ni Kalou : “ A kenai sau ni yalomalumalumu kei na rerevaki Jiova nai yau , kei na vakarokoroko , kei na bula . ” ​ — Vosa Vakaibalebale 22 : 4 . 
 Vakamacalataka Mada 
 • Na cava nona leqa na turaga ena ivakatautauvata i Jisu ? 
 • Na cava e tukuni kina vua na turaga ena vakatautauvata ni lialia ? 
 • Na cava na ibalebale ni vutuniyau ena ka ni Kalou ? 
 • Eda na rawa vakacava ni vutuniyau ena ka ni Kalou ? 
 [ iYaloyalo ena tabana e 26 ] 
 Na cava e tukuni kina vua na turaga vutuniyau ni lialia ? 
 [ iYaloyalo ena tabana e 27 ] 
 Rawa vakacava ni ka ni veivakatovolei na sasaga ni rawaka ? 
 [ iYaloyalo ena tabana e 28 ] 
 “ Na veivakalougatataki maivei Jiova sa ia na veivakavutuniyautaki ” 
 O Jiova na Kalou ni Lewadodonu 
 “ Sai au ko Jiova ka’u sa vinakata na lewa dodonu . ” ​ — AISEA 61 : 8 . 
 1 , 2 . ( a ) Na cava na ibalebale ni “ lewadodonu ” kei na ivalavala ‘ tawadodonu ’ ? 
 ( b ) Na cava e kaya na iVolatabu me baleti Jiova kei na nona lewadodonu ? 
 NA LEWADODONU e kena ibalebale na ‘ itovo e sega ni veivakaduiduitaki , e veinanumi , e tokona na itovo savasava qai dodonu . ’ 
 Na ivalavala tawadodonu e okati kina na tawaveinanumi , na veivakaduiduitaki , na ca , kei na veivakalolomataki . 
 Voleka ni 3,500 na yabaki sa oti , e vola o Mosese me baleti Jiova na Turaga Cecere ni Lomalagi kei Vuravura : “ Sa dodonu na nonai valavala kecega : A Kalou vosa dina , ka sega ni ca . ” 
 Oti tale e vitu na senitiuri , a uqeti Aisea na Kalou me vola na vosa oqo : “ Sai au ko Jiova ka’u sa vinakata na lewa dodonu . ” 
 Ena imatai ni senitiuri , e kaya o Paula : “ Sa tu beka vua na Kalou nai valavala tawa - dodonu ? 
 E segai sara . ” 
 Donuya na gauna vata oya , e kaya o Pita : “ Sa sega ni digitaki ira vakailoa na tamata na Kalou : ia e na veivanua kecega sa vinaka vua ko koya sa rerevaki koya , ka caka dodonu . ” 
 Io , “ sa vinakata na ka dodonu ko Jiova . ” ​ — Same 37 : 28 ; Malakai 3 : 6 . 
 Levu na iValavala Tawadodonu 
 Tekivu vakacava na ivalavala tawadodonu e vuravura ? 
 Sa kunekunei dredre na lewadodonu ena gauna oqo . 
 E rawa ni caka vei keda na veika tawadodonu ena veibasoga ni noda bula ​ — ena vanua ni cakacaka , e koronivuli , noda cakacaka vata kei ira na vakailesilesi ni matanitu , kei na so tale na sala ​ — ena noda vuvale sara mada ga . 
 Ia , e sega ni ka vou na ivalavala tawadodonu vaka oqo . 
 Se tekivu vakila tu mai na kawatamata ena gauna rau vukitani kina na vuda , rau qai talaidredre , ni a uqeti rau na agilosi vukitani a yaco me o Setani na Tevoro . 
 E tawadodonu dina na ka ratou cakava o Atama , Ivi , kei Setani ni ratou a vakayagataka cala na isolisoli talei e solia vei ratou o Jiova , oya na galala ni vakatulewa . 
 Na cala ratou cakava a vakavuna na rarawa vakaitamera kei na mate ina kawatamata . ​ — Vakatekivu 3 : ​ 1 - 6 ; Roma 5 : ​ 12 ; Iperiu 2 : ​ 14 . 
 E vakacava na dede ni kena tara tu na kawatamata na ivalavala tawadodonu ? 
 Sa rauta oqo ni 6,000 na yabaki mai na gauna e yaco kina na veivorati mai Iteni , e se tiki tiko ga ni bula ni tamata na ivalavala tawadodonu . 
 E sega ni kurabuitaki na tikina oqo baleta ni kalou ni vuravura oqo o Setani . 
 E dau lasulasu , e vakavuna sara mada ga na lasu , e daukakase , qai dauvorati Jiova . 
 E dau vakavuna o Setani na veika tawadodonu . 
 Me kena ivakaraitaki , a veivakauqeti tale tiko ga o Setani ni bera na waluvu ena siga i Noa , e raica na Kalou ni “ sa ka levu nai valavala ca ni tamata e vuravura , io sa ca walega e na veisiga kecega nai naki kecega kei na nanuma ni lomana . ” 
 Bau kune tale ga na ivalavala oqo ena gauna i Jisu . 
 E kaya : “ Sa rauta na siga na kena ca , ” e kena ibalebale ni tiko na leqa ena veisiga , me vaka na ivalavala tawadodonu . 
 E kaya vakadodonu na iVolatabu : “ Sa vutugu vata ko vuravura taucoko , ka sa yaluma e na rarawa , ka yacova na siga oqo . ” ​ — Roma 8 : ​ 22 . 
 Na cava e levu kina na ivalavala tawadodonu ena noda gauna oqo ni vakatauvatani kei na veigauna sa oti ? 
 O koya gona , na veika ca e tini ina ivalavala tawadodonu sa yaco yarayara tiko mai ena bula ni kawatamata . 
 Sa qai ca sara ena gauna oqo . 
 Na vuna ? 
 Ni sa tiko ena “ iotioti ni veisiga ” na vuravura tawavakalou oqo me vicasagavulu na yabaki , e vakilai kina na “ gauna cacamatua , lewalewai dredre , ” sa voleka sara ni vakarusai . 
 E tukuna na iVolatabu ni na laurai ena itabagauna oqo nira na “ daulomani ira walega na tamata , era na dauvinakata nai lavo , era na daubole , era na viavialevu , era na dauvosavakacaca , . . . era na sega ni vakavinavinaka , era na sega ni yalosavasava , era na caca veiwekani , era na dauyalayala ka lasu tale , era na dauveibeitaki vakailasu , era na sega ni daurawa na yalodra , era na daucudrucudru , era na daucati ira na tamata vinaka , era na dauveisoliyaki me mate , era na qaqa sodrosodro , era na yalolevu . ” 
 Na itovo vaka oqo e vakavuna na veimataqali ivalavala tawadodonu . 
 6 , 7 . 
 Na ivalavala tawadodonu cava e vakaleqa na kawatamata ena gauna oqo ? 
 Eda raica ena duanadrau na yabaki sa oti na levu ni veika tawadodonu ena ivakatagedegede se sega ni bau vakilai vakadua . 
 Dua na vuna , oya ni a cabolo sara ga na veivaluvaluti ena veiyabaki oqori . 
 Kena ivakaraitaki , era kaya e so na daunitukutuku makawa nira a mate e 50 na milioni ina 60 na milioni ena iKarua ni iValu Levu wale ga , levu era lewenivanua ga ​ — na tagane , yalewa , kei na gone . 
 Ni sa oti na ivalu oya , e vica vata tale na milioni era mate ena so na veivaluvaluti , e levu tale ga era lewenivanua . 
 E uqeta na veika oqori o Setani baleta ni cudru vakalevu ni kila ni sa voleka ni vakadrukai koya vakadua o Jiova . 
 E kaya na parofisai ena iVolatabu : “ Sa lako sobu vei kemudou na tevoro , a sa cudru vakalevu , ni sa kila ko koya ena sega ni dede na nona gauna . ” ​ — Vakatakila 12 : 12 . 
 E veiyasa i vuravura era vakayagataka na mataivalu e milioni vakamilioni na ilavo e veiyabaki . 
 E vica vata na drau na milioni na tamata e sega ni tu na veika mera bula kina e veisiga , vakasamataka gona na ka vinaka e rawa ni caka ke vakayagataki na ilavo oqori ena veika mera na veiyaloni kina . 
 Rauta ni duanabilioni era kana vakaca , ia e so tale e levu tu na kedra . 
 E kaya e dua e veiqaravi tiko ena Matabose kei Vuravura ni rauta ni limanamilioni na gone era mate e veiyabaki nira kana vakaca . 
 Sa tawadodonu dina ! 
 Vakasamataki ira tale ga na gone era mate ena vuku ni vakalutu . 
 E tukuni ni rauta ni 40 na milioni ina 60 na milioni era vakalutu e veiyabaki e veiyasa i vuravura ! 
 Dua tale ga na ivalavala tawadodonu e torosobu dina oqo ! 
 Era na qai vakila ga vakacava na kawatamata na lewadodonu ? 
 Era sega ni walia rawa na iliuliu ni veimatanitu na leqa lelevu e vakaleqa tiko na kawatamata ena gauna oqo ; ena sega tale ga ni vinaka cake na ituvaki ena vuku ni sasaga ni tamata . 
 E tukuna na Vosa ni Kalou me baleta na noda gauna ni o ira “ na tamata ca kei ira na dauveitemaki , era na tubu cake me ra ca sara , ni ra sa ia na dauveivakacalai , ka ra sa vakacalai talega ko ira . ” 
 Sa ivakarau sara tu ga ni bula e veisiga na ivalavala tawadodonu , sa sega ni rawa kina vua na tamata me walia . 
 Ia , na Kalou ga ni lewadodonu e rawa ni vakaotia . 
 O koya ga ena vakarusai Setani , ira na timoni , kei ira na tamata ca . ​ — Jeremaia 10 : ​ 23 , 24 . 
 Sega ni Cala Nodra Kauai 
 9 , 10 . 
 Na cava e yalolailai kina o Esafa ? 
 Ena gauna makawa , e so mada ga era dauvola iVolatabu era vaqaqa voli se cava e se sega ni yavala kina na Kalou ena vukudra na kawatamata , me qai vakatauca na lewadodonu dina kei na yalododonu . 
 Me kena ivakaraitaki , e dua na turaga ena gauna vakaivolatabu . 
 Na yaca Esafa e kune ena ivakamacala taumada ni Same 73 , e rairai dusia e dua na Livai e daunivakatagi kilai ena gauna ni veiliutaki i Tui Tevita , se vei ira na daunivakatagi ena vuvale i Esafa . 
 E vola o Esafa kei ira na nona kawa e levu na sere e dau lagati ena sokalou . 
 Ia , dua na gauna a yalolailai na daunisame oqo ena nona sokalou . 
 E raica o koya nodra rawaka na tamata ca , e dikeva tale ga nira dau rairai lomavakacegu qai sega na ka ca e yacovi ira . 
 Eda wilika : “ Ni’u a vuvutaki ira na lialia , ni’u a raica na nodra tiko vinaka na tamata caka ca . 
 Ni sa sega vei ira nai vau ni mate : ka sa dei ga na nodra kaukauwa . 
 Era sa sega ni rarawa me vaka na tamata tani ; ka ra sa sega ni cudruvi e na mate me vaka na tamata tani . ” 
 Ia , toso na gauna e qai liaca na dauvola iVolatabu oya ni a cala na nona rai . 
 A saga na daunisame me vakadodonutaka na nona rai , ia e sega ga ni taura rawa na vuna era sega ni totogitaki kina na tamata ca ena vuku ni nodra caka ca , ia ena gauna vata oya era sotava na ca o ira na tamata vinaka . 
 Na cava e qai liaca na daunisame o Esafa ? 
 A qai liaca na turaga yalodina oya na kedra itinitini na tamata ca ​ — oya ni o Jiova ena qai vakadodonutaka na ka . 
 E vola o Tevita : “ Waraki Jiova , ka muria na nona sala , ena qai laveti iko cake mo taukena na vanua : ni ra sa muduki tani na tamata ca , ko na raica . ” ​ — Same 37 : ​ 9 , 11 , 34 . 
 ( a ) Na cava na inaki i Jiova me baleti ira na tamata ca kei na ivalavala tawadodonu ? 
 ( b ) Na cava o nanuma me baleta na iwali oqori ni ivalavala tawadodonu ? 
 Sega ni vakabekataki , ni inaki i Jiova mera vakarusai na tamata ca kei na ivalavala tawadodonu ena vuravura oqo , ena nona gauna lokuci . 
 Mera dau vakananuma dei tale ga na lotu Vakarisito yalodina na tikina oqo . 
 O Jiova ena cavuraki ira laivi na dau saqata na lomana , ia ena vakalougatataki ira na muria na lomana . 
 “ Sa vakaraica tiko na matana , sa vakatovolei ira na luve ni tamata na dakudaku ni matana . 
 Sa vakatovolea na tamata yalododonu ko Jiova : ia na tamata lomaca kei koya sa vinakata nai valavala kaukauwa , sa cati koya na yalona . 
 Ena vakatauca nai cori vei ira na tamatai valavala ca ko koya ; na buka waqa kei na sulifure , kei na cava rerevaki . . . . 
 Ni sa yalododonu ko Jiova ; sa vinakata ko koya nai valavala dodonu . ” ​ — Same 11 : ​ 4 - 7 . 
 Na Vuravura Vou ni Lewadodonu 
 13 , 14 . 
 Na cava ena sega ni yali kina na ivalavala dodonu kei na lewadodonu ena vuravura vou ? 
 Ni sa vakarusa o Jiova na ituvaki ca kei vuravura e lewa tiko o Setani , sa na vakaisosomitaka ena dua na vuravura vou . 
 Ena lewa na Matanitu ni Kalou mai lomalagi , na matanitu a vakavulica o Jisu me ratou masuta nona tisaipeli . 
 Ena kauta laivi na ivakarau ca kei na ivalavala tawadodonu , qai sosomitaka ena ivalavala dodonu kei na lewadodonu , sa na saumi kina vakavinaka na masu a cavuta o Jisu : “ Me yaco na nomuni lewa . 
 Me caka na lomamuni e vuravura me vaka sa caka mai lomalagi . ” ​ — Maciu 6 : ​ 10 . 
 E tukuna na iVolatabu na ivakarau ni veiliutaki meda namaka , na kena era diva voli mai na yalododonu . 
 Ena qai vakayacori taucoko kina na vosa ena Same 145 : 16 : “ O ni sa dedeka na ligamuni [ Jiova na Kalou ] , ka vakamamautaka na ka bula kecega e na ka era gadreva . ” 
 Kena ikuri , e kaya na Aisea 32 : 1 : “ Raica , ena buli e dua na tui [ o Jisu Karisito mai lomalagi ] me ia na lewa dodonu , ko ira talega na turaga [ ira na mata i Karisito e vuravura ] era na lewa vakadodonu . ” 
 A parofisaitaki ena Aisea 9 : 7 me baleta na Tui o Jisu Karisito : “ Ena sega ni oti na kena tubu na nona lewa kei na sautu , e nai tikotiko vakaturaga i Tevita , kei na nona matanitu , me vakataudeitaka , ka vakaukauwataka e na lewa dodonu kei nai valavala dodonu mai na gauna oqo ka yacova na gauna kecega . 
 A lomakatakata i Jiova ni lewe vuqa ena vakayacora na ka oqo . ” 
 O rawa beka ni vakarurugi ena veiliutaki dodonu oya ? 
 Na cava ena cakava o Jiova vua na kawatamata ena vuravura vou ? 
 Ena vuravura vou ni Kalou , ena sega na vuna meda cavuta kina na vosa ena Dauvunau 4 : ​ 1 : “ Ka’u a qai lesu tale , ka kunea na veivakasaurarataki kece sa caka e ruku ni mata - ni - siga : ka raica , sa vakawai na matadra era sa vakasaurarataki , ka sa sega e vakacegui ira ; ia sa tu vei ira na dauveivakasaurarataki na kaukauwa ; ia ka sa sega e vakacegui ira . ” 
 Nida tamata ivalavala ca , ena dredre meda katuma rawa na kena totoka na vuravura vou ena kune kina na lewadodonu . 
 Sa na sega ni kune tale na ca , ena kune ga na ka vinaka ena veisiga . 
 Io , o Jiova ena vakadodonutaka na ca , ena cakava ena sala eda sega ni namaka . 
 E veiganiti gona nona uqeta na yapositolo o Pita na Kalou o Jiova me vola : “ Koi keda , me vaka na nona vosa ni yalayala , eda sa waraka na lomalagi vou kei na vuravura vou , sa tiko kina nai valavala dodonu ” ! ​ — 2 Pita 3 : ​ 13 . 
 Sala cava e tukuni kina ni sa tauyavutaki oti na “ lomalagi vou , ” kei na kena sa vakarautaki tiko na “ vuravura vou ” ena gauna oqo ? 
 Io , na “ lomalagi vou , ” oya na matanitu vakalomalagi ni Kalou e liutaka o Karisito , e sa tauyavutaki oti . 
 Era lewena na “ vuravura vou ” oqo na tamata yalododonu era sa soqoni tiko ena iotioti ni veisiga oqo . 
 Na kedra iwiliwili e tara tiko yani na vitunamilioni , ena voleka na 235 na vanua , era lewena e rauta ni 100,000 na ivavakoso . 
 Era sa vulica tiko na ivalavala dodonu kei na lewadodonu i Jiova , e laurai kina e veiyasa i vuravura na qaqaco ni nodra duavata ena loloma vakarisito . 
 Na nodra duavata e dei qai kilai tani duadua e vuravura , na duavata e sega ni vakila na ilala i Setani . 
 Na nodra veilomani kei na nodra duavata e ivakaraitaki lailai wale ga ni veigauna vinaka ena vuravura vou ni Kalou , ena liutaki ena yalododonu kei na lewadodonu . ​ — Aisea 2 : ​ 2 - 4 ; Joni 13 : ​ 34 , 35 ; Kolosa 3 : ​ 14 . 
 Guce na Ravuravu i Setani 
 Na cava ena sega ni ravuti ira rawa kina na tamata i Jiova o Setani ena iotioti ni nona ravuravu ? 
 Sa voleka ni yavala o Setani kei na nona ilala me vakarusai ira na dauveiqaravi i Jiova . 
 Ena yaco oqo ena gauna ni ‘ veivakararawataki levu , ’ a kaya o Jisu , “ ka sega ni vakakina eliu mai nai vakatekivu kei vuravura ka yacova na gauna oqo , ka na sega sara talega emuri . ” 
 Ena qaqa beka kina o Setani ? 
 Sega . 
 E vakacegui keda na Vosa ni Kalou : “ Sa vinakata na ka dodonu ko Jiova , ka sa sega ni biuti ira na nona tamata era yalosavasava ; era sa maroroi ka sega ni mudu : ia na nodra kawa na tamata ca ena muduki tani . 
 Era na taukena na vanua ko ira na yalododonu , ka tiko kina ka sega ni mudu . ” ​ — Same 37 : ​ 28 , 29 . 
 ( a ) Na cava ena cakava na Kalou ni sa vakarau ravuti ira Nona tamata o Setani ? 
 ( b ) E yaga vakacava vei iko nomu vulica na itukutuku ena iVolatabu me baleta na kena yaco na lewadodonu ? 
 Na nona valuti ira na dauveiqaravi i Jiova o Setani kei na nona ilawalawa e iotioti ni nona ravuravu . 
 A parofisaitaka o Jiova ena gusu i Sakaraia : ‘ O koya sa tarai kemudou sa tara na loa ni mataqu . ’ 
 Ena vaka ga e dua e tara na loa ni mata i Jiova . 
 Ena yavala totolo qai vakarusai ira na dau veivakacacani . 
 E laurai e vuravura raraba ni o ira na dauveiqaravi i Jiova era dau veilomani , era duavata , era tiko veiyaloni , ra qai dau muria na lawa ni vanua . 
 O koya gona , ena tawadodonu qai sega na yavu vinaka ni nodra valuti . 
 Ena sega ni vakatara oqo o Jiova baleta ni dau “ vinakata na ka dodonu . ” 
 Nona yavala o Jiova ena vukudra nona tamata ena qai tini vakarusai kina o ira na meca , ena yaco kina na lewadodonu , era na vakabulai tale ga o ira na qarava na Kalou dina . 
 Sa tu oqo e matada e so na gauna vakasakiti dina ! ​ — Vosa Vakaibalebale 2 : ​ 21 , 22 . 
 O na Sauma Vakacava ? 
 • Na cava sa rui levu kina na ivalavala tawadodonu ? 
 • Ena walia vakacava o Jiova na leqa ni ivalavala tawadodonu e vuravura ? 
 • Na cava o taleitaka ena vuli oqo me baleta na yaco ni lewadodonu ? 
 [ iYaloyalo ena tabana e 23 ] 
 E levu na ca ni bera na Waluvu , qai levu cake sara ena “ iotioti ni veisiga ” oqo 
 [ iYaloyalo ena tabana e 24 ] 
 Ena vuravura vou ni Kalou , ena sosomitaka na ca na lewadodonu kei na yalododonu 
 Ra iTubutubu ​ — Ni Veivakavulici ena Loloma 
 “ Me caka na ka kecega . . . e na yalololoma . ” ​ — 1 KORINICA 16 : 14 . 
 Na cava era vakila na itubutubu ni sucu na luvedra ? 
 LEVU na itubutubu era na kaya ni dua na ka marautaki na sucu ni luvedra . 
 “ Au marau dina ena imatai ni gauna au raica kina na luvequyalewa , ” e kaya o Aleah . 
 “ Au vakasamataka ni sa bau rairai vinaka dina . ” 
 Ia , na ituvaki marautaki vaka oqo e rawa ni lomaleqa tale ga kina na itubutubu . 
 E kaya na wati Aleah : “ Au leqataka deu na rawa ni vakavulici luvequ vakavinaka me walia na leqa e dau basika ena noda bula . ” 
 Levu na itubutubu era dau leqataka tale ga na veika oqo , ra qai kila ni dodonu mera vakavulici ena yalololoma na luvedra . 
 Ia , era na sotava e so na ka dredre na itubutubu lotu Vakarisito era vinakata mera veivakavulici ena yalololoma . 
 Na cava e so na ka dredre oqo ? 
 Ka ni bolebole cava era sotava na itubutubu ? 
 Eda sa bula tu ena ivakataotioti ni ituvaki kei vuravura oqo . 
 E sa tukuni tu mai vakailiu ni na sinai e vuravura na tamata tawaveinanumi . 
 Ena vuvale mada ga , e laurai nira “ caca veiwekani , ” ra qai ‘ sega ni vakavinavinaka , era sega ni yalosavasava , . . . era sega ni daurawa na yalodra , era daucudrucudru . ’ 
 Ena rawa ni tatara ena nodra bula vakavuvale na lotu Vakarisito na nodra veimaliwai wasoma kei ira na tamata vaka oqo . 
 Kena ikuri , era saga vakaukaua na itubutubu mera vorata nodra dui malumalumu , oya mera kua ni dau cudru totolo , mera kua ni tauca na vosa mosimosi era na veivutunitaka tale , kei na nodra vakatulewa cala ena so tale na sala . ​ — Roma 3 : ​ 23 ; Jemesa 3 : ​ 2 , 8 , 9 . 
 Rawa vakacava vei ira na itubutubu mera vakavulica na luvedra mera mamarau ? 
 Dina ni vaka tu oqo na ituvaki , se rawa ga nira vakavulici luvedra na itubutubu mera dau mamarau , ra qai lomana na Kalou . 
 Ena sala cava ? 
 Nira muria na ivakasala ni iVolatabu : “ Me caka na ka kecega dou cakava e na yalololoma . ” 
 Io , “ sai vau vinaka sara ” na loloma . 
 Meda dikeva mada e tolu na ivakaraitaki ni loloma e vakamacalataka na yapositolo o Paula ena imatai ni nona ivola vei ira e Korinica , eda na qai veivosakitaka e so na sala mera veivakavulici kina ena loloma na itubutubu . ​ — 1 Korinica 13 : ​ 4 - 8 . 
 Gadrevi na Vosota Vakadede 
 Na cava mera dauvosota kina vakadede na itubutubu ? 
 A vola o Paula : “ Sa dauvosota vakadede na loloma . ” 
 Na vosa vaKirisi e vakadewataka na “ dauvosota vakadede ” e dusia na vosovoso kei na berabera ni cudru . 
 Na cava mera dauvosota kina vakadede na itubutubu ? 
 Levu sara na vuna era rawa ni vakasamataka na itubutubu . 
 Dikeva mada ga e vica . 
 Dau nodra ivalavala na gone mera kerea vakavica e dua na ka era vinakata . 
 Kevaka mada ga sa kena isau mai na sega , era na rairai taroga tale vakavica , nira nuitaka ni na vuki na uto . 
 O ira na itabagone era na rairai vakamacalataka e vica na vuna era vinakata mera cakava kina e dua na ka , ia era sega ni duavata kina na itubutubu . 
 Me vaka nira tamata ga , era na cala vakavuqa na gone . ​ — Same 130 : 3 . 
 Rawa vakacava mera dau vosota vakadede na itubutubu ? 
 Rawa vakacava vei ira na itubutubu mera dau vosota vakadede , ra qai yalomalua vei ira na luvedra ? 
 A vola o Tui Solomoni : “ A nona yalomatua na tamata sa vakaberabera kina na nona cudru . ” 
 Era na kila vinaka na itubutubu na nodra itovo na luvedra nira nanuma lesu na gauna era se gone kina , nira a ‘ dauvosa me vaka na gone , era kilaka me vaka na gone , era a dauvakanananu me vaka na gone . ’ 
 Ra itubutubu , se nanuma tiko nomu dau vakasosani tinamu se o tamamu me rau vakadonuya e dua nomu kerekere e sega ni vakaibalebale ? 
 Ni o se itabagone , o dau nanuma tu beka ni rau sega ni kila vinaka na nomu itubutubu na lomamu kei na nomu leqa ? 
 Ke vaka kina , o na rairai kila na vuna era vakaivukivuki kina na luvemu , kei na bibi ni nodra dau dusimaki , me talevi tale ga vei ira na nomu vakatulewa . 
 Meda vakasamataka ni a tukuna o Jiova vei ira na itubutubu e Isireli mera “ vakavulica ” na nona lawa vei ira na luvedra . 
 Na vosa vakaIperiu e vakadewataki me “ vakavulica ” e kena ibalebale “ me taleva , ” “ me tukuni vakavica , ” “ me weroka . ” 
 Oqo e dusia tiko ni gadrevi vei ira na itubutubu mera vosa vakavica me rawa ni qai vulica na gone me bulataka na lawa ni Kalou . 
 E yaga tale ga na iwalewale oqo me vakavulici kina na veika bibi e so . 
 Ke dau vosota vakadede na itubutubu , e kena ibalebale beka ni dau vakatara na ka e vakacudruya na Kalou ? 
 Ia , ke dau vosota vakadede na itubutubu , e sega ni kena ibalebale ni dau vakatara na ka e vakacudruya na Kalou . 
 E vakasalataka na Vosa ni Kalou : “ Na gone sa biu wale tu me veitalia sa vakamaduataki tinana . ” 
 Me kua ni yaco na ituvaki oqo , e kaya na vosa vakaibalebale vata ga oya : “ A kuita kei na vunau sa vakayacora na vuku . ” 
 So na gauna , era na rairai taroga na gone se dodonu cava e tiko vei rau na itubutubu me rau veivakadodonutaki . 
 Na vuvale vakarisito e sega ni dodonu me liutaki vakademokarasi , me sa na vakatau tiko na dodonu ni nodrau vakatulewa na itubutubu ena ka e vakadonuya o gone . 
 Ia , o Jiova na Ulu ni vuvale , e solia vei ira na itubutubu na lewa mera vakavulica qai vakadodonutaka na luvedra ena dela ni loloma . 
 Na veivakadodonutaki e veisemati voleka kei na ivakaraitaki ni loloma e vola tarava o Paula . 
 Veivakadodonutaki ena Loloma 
 Na cava era na vakadodonutaki luvedra kina na itubutubu era yalovinaka , na cava e okati ena veivakadodonutaki oqo ? 
 A vola o Paula ni ‘ sa yalovinaka na loloma . ’ 
 O ira na itubutubu yalovinaka era na sega ni veiveisautaka na lawa ena gauna era veivakadodonutaki kina . 
 Nodra cakava oqo era sa vakadamurimuri Jiova tiko . 
 A vola o Paula : “ O koya sa lomana ko Jiova , sa cudruva [ “ vakadodonutaka , ” NW ] ko koya . ” 
 Meda nanuma tiko ni veivakadodonutaki e tukuni ena iVolatabu e sega ni kena ibalebale ni okati ga kina na itotogi . 
 E tiko kina na vakasama ni veituberi kei na veivakavulici . 
 Na cava na kena inaki ? 
 E kaya o Paula : “ Emuri sa qai vuataka na vua ni yalododonu era sa vakacegui kina ko ira sa caka vei ira . ” 
 Nira vakavulici ira vakayalololoma na luvedra na itubutubu ena loma ni Kalou , era na yaco mera yalomalumalumu ra qai yalododonu nira sa uabula . 
 Kevaka era ciqoma na gone na ‘ veivakavulici i Jiova ’ era na rawata kina na vuku , kilaka , kei na yalomatua ​ — na iyau e uasivita na siliva se na koula . ​ — Vosa Vakaibalebale 3 : ​ 11 - ​ 18 . 
 Na cava e dau yaco nira sega ni vakadodonutaki luvedra na itubutubu ? 
 Ena yasana adua , e sega ni ivakaraitaki ni yalovinaka nodra sega ni vakadodonutaki luvedra na itubutubu . 
 E uqeti Solomoni o Jiova me vola : “ O koya sa sega ni vakanakuitataka na luvena sa cati koya : ia ko koya sa lomani koya sa vakanakuitataka ni sa gone . ” 
 O ira na gone era sega ni dau vakadodonutaki era na rairai dau nanumi ira ga qai sega ni mamarau . 
 Ena yasana adua , vei ira na itubutubu era dau veivakavulici vakadodonu qai veinanumi , e laurai ni vinaka na ka ni vuli i luvedra , era dau veimaliwai vinaka , ra dau mamarau tale ga . 
 O koya gona , era yalovinaka dina na itubutubu vei ira na luvedra ena nodra vakadodonutaki ira . 
 Na cava era vakavulica na itubutubu lotu Vakarisito vei luvedra , mera raica vakacava na gone ? 
 Na cava e vauci ena nona vakadodonutaki ena yalovinaka kei na loloma e dua na gone ? 
 E gadrevi mera veivosakitaka na itubutubu kei ira na luvedra na ka e namaki vei ira na gone . 
 Me kena ivakaraitaki , o ira na itubutubu lotu Vakarisito era vakavulici luvedra nira se lalai ena yavu ni ivakavuvuli vakaivolatabu , kei na bibi ni nodra vakaitavi ena ka e vauca na sokalou dina . 
 Mera kila tiko na gone ni veika oqo e sega ni dau veiveisau . 
 10 , 11 . 
 Na cava mera vakasamataka kina na itubutubu na ka era kauai kina na gone nira tuva e so na lawa e vauca na vuvale ? 
 Ena so na gauna era na via veivosaki na itubutubu kei ira na luvedra ena kena tuvanaki e so na lawa e vauca na bula e vale . 
 Kevaka era vakaitavi tale ga na gone ena tuvai ni lawa oqori era na rairai yalorawarawa ni muria . 
 Me kena ivakaraitaki , rau na rairai vakatulewataka na itubutubu me biu e dua na vakatatabu ni lako ena bogi , rawa ni rau digia na gauna mera tiko kina e vale na gone , se me ratou vakatututaka na gone na gauna me ratou tiko kina e vale kei na vuna . 
 Oti rau sa qai tukuna na itubutubu na nodrau vakatutu , rau qai vakamacalataka na vuna . 
 Ia , me vaka ni dau tiko na duidui , na cava me caka ? 
 Ena so na ituvaki , rau na vakatulewataka na itubutubu me muri na nodratou vakatulewa na gone kevaka e sega ni veicoqacoqa kei na ivakavuvuli ni iVolatabu . 
 Kena ibalebale beka oqo ni rau sa soro se vakamalumalumu ena nodra lewa na gone ? 
 Me saumi na taro oqo , dikeva mada na sala yalololoma e tauca kina nona lewa o Jiova ni vukei Loti kei na nona vuvale . 
 Ni vukei Loti , o watina , kei rau na luvenayalewa me ratou dro mai Sotoma , e kaya sara vei ratou na agilosi : “ Dro ki na ulu - ni - vanua , de ko rusa . ” 
 Ia , a sauma o Loti : “ Me kakua mada , noqu Turaga . ” 
 Sa qai vakatura o Loti : “ Raica , na koro oqo sa voleka me’u sa dro kina , ia sa lailai wale : me’u dro mada kina . ” 
 E raica vakacava na tikina oqo o Jiova ? 
 E kaya : “ Raica , ka’u sa vakarorogo vei iko e na ka talega oqo . ” 
 A malumalumu beka nona lewa o Jiova ? 
 Sega sara ga ! 
 A vakasamataka ga na kerekere i Loti qai vakatulewataka me rogoci koya vakayalololoma . 
 Ke o dua na itubutubu , o dau kauaitaka beka na nodra kauai na luvemu me baleta na lawa e vauca na vuvale ? 
 Era na rawa vakacava ni nuidei na gone ? 
 E vinaka mera kila na gone na lawa , ia mera nanuma tale tiko ga na kena itotogi ke voroki . 
 Ni sa veivosakitaki na itotogi qai matata tale ga , me na muri sara na lawa . 
 Era sega ni vakaraitaka na loloma na itubutubu kevaka era vakadreti luvedra ena itotogi ena soli ke voroki na lawa , ia ra qai sega tale ni cakava . 
 “ Ni sa sega ni cudruvi vakasauri nai valavala ca sa gumatua kina na lomadra na luve ni tamata me ra caka ca , ” e kaya na iVolatabu . 
 Ena rairai sega ni dau totogitaki luvena e dua na itubutubu e matanalevu se nira tiko na nona itokani , me kua ni madua kina o gone . 
 Ia era na nuidei vakalevu na gone , ra doka ra qai lomani ira na nodra itubutubu kevaka era raica nira dei na itubutubu ena gauna era tukuna kina na “ io ” se “ sega ” ​ — dina nira na vakatauitotogi kina ena so na gauna . ​ — Maciu 5 : ​ 37 . 
 13 , 14 . 
 Rawa vakacava nira vakatotomuri Jiova na itubutubu ena nodra vakavulici luvedra ? 
 Me tau ena dela ni loloma na itotogi ena vinaka me caka ena sala e ganiti koya na gone . 
 “ E duidui na ivakarau ni veivakadodonutaki e caka vei rau na luve i keirau , ” e kaya o Pam . 
 “ Na kena e ganita e dua , ena sega ni ganiti kena ikarua . ” 
 E vakamacalataka na watina , o Larry : “ E doudou vakalevu neirau goneyalewa ulumatua , qai ganiti koya me dau vunauci vakaukaua . 
 Ia , e malumu sara o koya e gone , totolo tale ga nona muria na ka e tukuni , so na gauna sa dau lialiaci ga ni raica ni veisau na irairai ni mata i keirau . ” 
 Io , era saga na itubutubu yalololoma mera veivakadodonutaki ena sala e dui ganiti ira na luvedra . 
 E ivakaraitaki vinaka o Jiova vei ira na itubutubu ni kila na ka era vinaka kina na nona dauveiqaravi , vaka kina na nodra malumalumu . 
 Kena ikuri , ni vakatauitotogi o Jiova , e sega ni kaukaua sara se yalorawarawa tale vakalevu . 
 Ia , e dau vakadodonutaki ira nona tamata me “ veiganiti ga na kena iyacoyaco . ” 
 Ra itubutubu , oni kila na ka era vinaka kina na luvemuni kei na nodra malumalumu ? 
 Oni sa vakayagataka tiko na kila oqori mo ni vukei ira kina vakayalololoma ? 
 Ke vaka kina , o sa vakaraitaka ni o lomani ira na luvemu . 
 Uqeta na Veivosaki Vakadodonu 
 15 , 16 . 
 Rawa vakacava nira uqeti luvedra na itubutubu mera dau vosa vakadodonu , na iwalewale cava era vakayagataka na itubutubu lotu Vakarisito me baleta na tikina oqori ? 
 Dua tale na ka e kilai kina na loloma oya ni “ sega ni rekitaka na ca , ia sa rekitaka na dina . ” 
 Rawa vakacava nira vakavulici ira na luvedra na itubutubu mera lomana na ka vinaka kei na dina ? 
 Dua na ikalawa bibi oya mera uqeti luvedra mera vakaraitaka vakadodonu na lomadra , dina ga ni so na ka era kaya ena dredre me rau ciqoma . 
 Sega ni vakabekataki ni rau na marau na itubutubu nira tukuna na luvedra na ka era nanuma , vakauasivi ni salasalavata kei na ivakatagedegede dodonu . 
 Ia , so tale na gauna , na ka e talaucaka mai o gone ena rairai dusia ni malele ina ca . 
 Na cava mera cakava na itubutubu ? 
 Erau na rairai nanuma me rau vunauci gone vakatotolo . 
 Ia , ke ra dau cakava oqori na itubutubu , era na vulica kina na gone mera dau kaya ga na ka e rogo vinaka vei rau na itubutubu . 
 Io , e vinakati me vakadodonutaki vakatotolo na vosa veibeci , ia na nona vakavulici o gone me vosa ena veidokai e duidui mai na kena lewai na ka me tukuna . 
 Rawa vakacava nira vakauqeta na veivosaki vakadodonu na itubutubu ? 
 O Aleah , sa tukuni oti mai , e kaya , “ Keirau dau uqeti ratou na gone me ratou dau vosa vakadodonu , qo ena neirau tovolea me keirau kua ni cudru totolo ke ratou kaya e so na ka e vakararawataki keirau . ” 
 E kaya o Tom e dua na tama : “ Keirau uqeti luve i keirau yalewa me dau talaucaka na lomana , dina beka ni sega ni duavata kei keirau . 
 Keirau sega ni via takosovi koya ena gauna e vosa tiko kina me keirau vunauci koya , ni na cudru qai sega ni via tukuna na lomana . 
 Ena yasana adua , e uqeti koya me dau rogoci keirau na neirau dau rogoci koya . ” 
 Io , e dodonu mera talairawarawa na gone vei ira na itubutubu . 
 Ia , na veivosaki vakadodonu e rawa kina vei ira na itubutubu mera tuberi ira na luvedra mera dau vakasamataka vinaka na ka . 
 E kaya o Vincent , e va na luvena : “ Keitou dau veivosakitaka na vinaka kei na ca ni dua na ituvaki , me ratou kila kina na gone na ka vinaka ena yaco . 
 E yaga dina oqo ni ratou yalomatua sara ga kina . ” ​ — Vosa Vakaibalebale 1 : ​ 1 - 4 . 
 Na cava era rawa ni vakadeitaka na itubutubu ? 
 E dina ni na sega ni vinaka vakaoti nodra muria na ivakasala ni iVolatabu na itubutubu ena nodra vakavulici luvedra . 
 Ia , o ni rawa ni nuidei nira na vakavinavinakataka na luvemuni na nomuni sasaga mo ni vakavulici ira ena vosota , ena yalovinaka , kei na loloma . 
 Ena vakalougatataka dina o Jiova na nomuni sasaga . 
 E nodra inaki levu na itubutubu lotu Vakarisito mera vulica na luvedra mera lomani Jiova me vakataki ira ga . 
 Era na rawata vakacava oqo na itubutubu ? 
 Na ulutaga e tarava ena veivosakitaki kina e so na sala e rawa nira muria . 
 O se Nanuma Tiko ? 
 • Ena yaga vakacava na nodra vakatulewa vinaka na itubutubu ina nodra vosota vakadede ? 
 • Erau veisemati vakacava na yalovinaka kei na veivakadodonutaki ? 
 • Na cava e bibi kina mera dau veivosaki vakadodonu na itubutubu kei ira na luvedra ? 
 [ iYaloyalo ena tabana e 23 ] 
 Ra itubutubu , o ni se nanuma beka na gauna o ni a gone kina ? 
 [ iYaloyalo ena tabana e 24 ] 
 O dau uqeta na veivosaki vakadodonu kei na luvemu ? 
 Vakavulici Luvemu me Lomani Jiova 
 “ Me vaka na gasau e na liga ni tamata kaukauwa ; sa vakakina na luvedra era sa cauravou tiko . ” ​ — SAME 127 : 4 . 
 1 , 2 . 
 E rawa vakacava nira vaka na “ gasau e na liga ni tamata kaukauwa ” na gone ? 
 E VAKARAU vakayagataka tiko nona dakaititi e dua na turaga . 
 E cobara vinaka nona gasau ena kena wa qai vakila ni tadre nona masela ni sa dre me vakarau vana . 
 Ena rairai mosi ga nona masela , ia ena saga me vakadodonutaka ina nona takete . 
 Oti sa qai vana ! 
 Ena lauta beka nona takete ? 
 Ena vakatau oqori ena vica na ka ​ — nona maqosa , na cagi , kei na vinaka ni nona dakaititi . 
 E vakatauvatani ira na gone o Tui Solomoni ina “ gasau e na liga ni tamata kaukauwa . ” 
 Vakasamataka mada na kena vakayagataki na vosa vakatautauvata oqo . 
 O koya na dau vanataki dakaititi ena sega ni dreta tu vakadede na gasau ni bera ni vana . 
 Ke vinakata me lau ina nona takete , ena biuta vakatotolo se vana yani . 
 Era vaka kina na itubutubu , e dua wale ga na gauna lekaleka mera bucina vei ira na luvedra mera lomani Jiova mai vu ni lomadra . 
 Ena totolo wale ga nodra qase na gone , ra biubiu sara e vale . 
 Ia , era na yacova beka na ka e taketetaki baleti ira ​ — oya mera lomana tiko ga na Kalou ra qai qaravi koya ena gauna sa ra biubiu kina ? 
 Ena vakatau ena vica na ka . 
 Eda na dikeva e tolu , na nodra maqosa na itubutubu , nona isususu o gone , kei na nona ciqoma na ‘ gasau ’ se o gone na veivakavulici . 
 Meda dikeva ira yadudua mada . 
 Kena imatai , na nodra itovo na itubutubu maqosa . 
 Era iVakaraitaki Vinaka na iTubutubu Maqosa 
 Na cava mera cakava sara ga kina na itubutubu na ka era tukuna ? 
 E ivakaraitaki vinaka o Jisu vei ira na itubutubu ni cakava sara ga na ka e vunautaka . 
 Ena yasana adua a vakacalai ira na Farisi nira “ vosa ” ga , ia ra “ sega ni cakava . ” 
 Kevaka era via vakavulici ira na luvedra na itubutubu mera lomani Jiova , sa dodonu ga me salavata na ka era tukuna kei na ka era cakava . 
 Na vosa e cavuti wale qai sega ni vakayacori , e vaka na dakaititi e sega na kena wa . ​ — 1 Joni 3 : ​ 18 . 
 Taro cava soti e veiganiti mera taroga na itubutubu , cava na vuna ? 
 Na cava e bibi kina na nodra ivakaraitaki na itubutubu ? 
 Me vaka ga nodra vulica na lomani Jiova na tamata uabula nira dikeva na ivakaraitaki i Jisu , era na lomani Jiova tale ga na gone nira vulica nodra ivakaraitaki vinaka na itubutubu . 
 Na nodra vakauqeti na gone se ‘ vakacalai nodra ivalavala vinaka ’ ena vakatau ina nodra veimaliwai . 
 O ira sara ga na itubutubu era dau veimaliwai voleka ra qai dau uqeti ira na luvedra , vakauasivi ena gauna era tubu cake tiko kina . 
 E ka vakayalomatua mera taroga : ‘ Au itokani mada vakacava ? 
 Vakacava na noqu ivakaraitaki , era na vulica beka kina na itovo vinaka na luvequ ? 
 Au ivakaraitaki vinaka beka ena masu kei na vuli iVolatabu ? ’ 
 Era Dau Masu kei Ira na Luvedra na iTubutubu Maqosa 
 Na cava era vulica na gone ena nodra masu na itubutubu ? 
 Na nodra dau vakarogoca na luvemu na nomu masu era na vulica kina e levu na ka me baleti Jiova . 
 Na cava beka era na nanuma nira rogoca nomu masu ni vakavinavinaka vua na Kalou ena gauna ni kana , vaka kina ni dou vuli iVolatabu ? 
 Era na vulica ni o Jiova ga e vakarautaka na ka eda gadreva vakayago ​ — meda vakavinavinakataki koya kina ​ — e vakavulici keda tale ga ena ka dina vakaivolatabu . 
 Yaga dina na veivakavulici oqori . ​ — Jemesa 1 : ​ 17 . 
 Era na vakavulici ira vakacava na luvedra na itubutubu mera kila ni o Jiova e kauaitaki ira yadudua ? 
 Sega ni vakabekataki ni na yaga sara vakalevu ke tiko e so na gauna o dau masu ga kina kei na nomu lewenivuvale mai na nomu masu ena gauna ni kana se vuli vakavuvale . 
 O rawa ni cavuta sara ga vakadodonu na veika o vinakata kei na nodratou gagadre na luvemu . 
 Eratou na vakila na luvemu ni tiki sara ga ni nomudou bula vakavuvale o Jiova , e dau kauaitaki kemudou yadudua tale ga . 
 E kaya e dua na tama : “ Ni se qai sucu ga na luve i keirau yalewa , keirau sa dau masu tiko kei koya . 
 Ni qase cake mai keitou dau masulaka nona veimaliwai kei ira na so tale , vaka kina na veika ena tara nona bula . 
 Keitou masu vata ena veisiga me yacova nona sa biubiu e vale ni sa vakawati . ” 
 O rawa beka ni dau masu kei ira na luvemu ena veisiga ? 
 O rawa beka ni vakavulici ira mera kila ni o Jiova e sega ni itokani e vakarautaka wale ga na veika vakayago se vakayalo , ia e kauaitaka tale ga na nodra gagadre yadudua ? ​ — Filipai 4 : ​ 6 , 7 . 
 Me rawa nira masuta vakadodonu na itubutubu na ka era vinakata , na cava mera kila taumada ? 
 O na rawa ga ni cavuta vakadodonu ena nomu masu na ka o vinakata ke o sa kila rawa na veika e yaco tiko ena bula i luvemu . 
 Dikeva mada na ka e tukuna e dua na tama ena nona susugi rau na luvena : “ Ni oti e dua na macawa au dau taroga e rua na ka : ‘ Na cava rau kauai kina vakalevu na luvequ ena macawa qo ? 
 Dua beka na ka yaga a yaco vei rau ? ’ ” 
 Ra itubutubu , e rawa beka ni o taroga tale ga e so na taro vaka oqori , qai cavuti ena nomu masu kei ira na luvemuni ? 
 Kevaka o ni cakava vaka kina , o ni sa vakavulici ira sara tiko ga na luvemuni mera dau masuti Jiova ni dau rogoca na masu , ra lomani koya tale ga . ​ — Same 65 : 2 . 
 Ena Uqeta na iTuvatuva Vinaka ni Vuli na iTubutubu Maqosa 
 Na cava mera uqeti ira kina na luvedra na itubutubu me dua na nodra ituvatuva vinaka ni vuli iVolatabu ? 
 Vakacava nira raica tiko na gone na nodra ivakarau ni vuli iVolatabu na itubutubu , ena uqeti ira beka ena nodra veiwekani kei na Kalou ? 
 Me qaqaco e dua na veiwekani qai dei , ena sega ni gadrevi ga kina nodrau veivosaki e rua , ia me rau na veirogoci tale ga . 
 Eda na vakarorogo vei Jiova nida vulica na iVolatabu kei na ivoladusidusi e vakarautaka ‘ na dauveiqaravi yalo dina ka vuku . ’ 
 E ka vakayalomatua kina mera uqeti ira na luvedra na itubutubu me dua na nodra ituvatuva vinaka ni kena vulici na Vosa ni Kalou . 
 Ena qaqaco qai dei kina na nodra veiwekani kei Jiova . 
 Era na vakavulici vakacava na gone me dua na nodra ituvatuva vinaka ni vuli ? 
 Era na vakavulici vakacava na gone me dua na nodra ituvatuva vinaka ni vuli ? 
 Mera ivakaraitaki vinaka sara ga kina na itubutubu . 
 Era dau raici iko beka na luvemu ni o marautaka na vuli se wili iVolatabu ? 
 Dina ni o na rairai osooso ena nodra qaravi na luvemu , o qai vaqaqa se gauna cava o rawa ni vuli se wiliwili kina . 
 Ia , tarogi iko mada , ‘ Ratou dau raica beka na luvequ niu sara retioyaloyalo wasoma tiko ? ’ 
 Ke vaka kina , rawa beka ni o vakayagataka na gauna oqori mo ivakaraitaki vinaka ena nomu vuli vakataki iko ? 
 10 , 11 . 
 Na cava mera tuvanaka kina vakawasoma na itubutubu na vuli iVolatabu vakavuvale ? 
 Dua tale na sala yaga era rawa ni vakavulici ira kina na luvedra na itubutubu mera vakarorogo vei Jiova , oya na nodra dau vuli iVolatabu vakavuvale . 
 Era na rairai veinanuyaka e so , ‘ Cava tale me caka kina na vuli vakavuvale nira sa dau kauti ira tiko na luvedra na itubutubu ina soqoni vakaivavakoso ? ’ 
 E vica na vuna vinaka . 
 E vakacolati ira na itubutubu o Jiova mera vakavulici ira sara ga na luvedra . 
 Era tuberi na gone ena vuli vakavuvale mera kila ni sega ni ka me caka tu ga vakarairai na sokalou , e tiki sara ga ni bula vakavuvale . ​ — Vakarua 6 : ​ 6 - 9 . 
 Ena yaga na vuli vakavuvale e tuvanaki vinaka nira na kila kina na itubutubu na nodra rai na luvedra me baleta na veika vakayalo kei na itovo savasava . 
 Kevaka era se lalai na luvedra , e rawa nira vakayagataka na itubutubu na ivola me vaka na Vuli Vua na Qasenivuli Levu . 
 * Ena ivola ni vuli iVolatabu oqo , voleka ni parakaravu kece e tarogi kina na nodra nanuma na gone me baleta na ka e vulici tiko . 
 Nira vakamacalataka na itubutubu na tikinivolatabu e tiko ena ivola , era sa vakavulici ira sara tiko ga na luvedra mera “ vakaduiduitaka na vinaka mai na ca . ” ​ — Iperiu 5 : ​ 14 , VV . 
 E rawa vakacava nira veisautaka na vuli na itubutubu me ganita na ka era gadreva na gone ? 
 Cava e dau yaga ena nomu walia na ituvaki vaka oqori ? 
 Nira tubu tiko na luvemu , vakarautaka ga na vuli me ganiti ira . 
 Dikeva mada nodrau vakavulica e dua na itubutubu e rua na luvedrau yalewa itabagone erau via lako ina dua na danisi a caka mai koronivuli . 
 E kaya o tama : “ Keirau tukuna vei rau ni na dua tiko neitou vakatasuasua ena vuli iVolatabu vakavuvale e tarava . 
 Me rau itubutubu , keirau qai wili vaka luvedrau . 
 Rau qai lewa ga se o cei vei rau ena tama se tina , ia me rau na vakekeli mada me baleta na ivakasala e vauca na danisi e koronivuli . ” 
 Na cava e yaco ? 
 “ Keirau kurabui ena nodrau rawa ni vakaduiduitaka na vinaka mai na ca ( ena nodrau itavi vakaitubutubu ) ni rau vakamacalataka tiko vei keirau ( na gone ) na yavu vakaivolatabu e dusia ni sega ni ka vakayalomatua na lako ina danisi oya , ” e tomana o tamadrau . 
 “ Keirau kurabuitaka tale ga na nodrau vakatutu me baleta na ka veiganiti e rawa ni caka me isosomi ni lako ina danisi oqori . 
 Keirau kidava kina na lomadrau kei na nodrau ivakarau ni vakasama . ” 
 Dina ni na gadrevi na vosota kei na kena tuvanaki me veiganiti na vuli , me wasoma tale ga , ia e yaga dina na sasaga oqori . ​ — Vosa Vakaibalebale 23 : 15 . 
 Uqeta na Veiyaloni e Vale 
 13 , 14 . ( a ) E rawa vakacava nira uqeta na itubutubu na veiyaloni e vale ? 
 ( b ) Na cava e yaga kina nodra vakadinata na itubutubu nira dau cala tale ga ena so na gauna ? 
 Ena lau na gasau kevaka e donu vinaka na vanua e taketetaki , qai malumu na draki ena gauna e vanataki kina . 
 Era na vaka tale ga oya na gone , era na qai rawa ga ni lomani Jiova ke rau uqeta na itubutubu na bula veiyaloni e vale . 
 “ Na vua ni valavala dodonu sa kaburaki vata kei na veivakacegui [ “ veiyaloni , ” NW ] vei ira era sa ia tiko na veivakacegui , ” e vola o Jemesa . 
 Rawa vakacava nira uqeta na veiyaloni e vale na itubutubu ? 
 Taumada , ena vinakati me qaqaco tiko ga na ivau ni nodrau vakamau na veiwatini . 
 Kevaka rau dau veilomani , rau qai veidokai , ena rawarawa sara nodrau vakavulici ira na luvedrau mera lomani ira e so tale , ra dokai ira tale ga , okati kina o Jiova . 
 Na loloma kei na veidokai e uqeta na veiyaloni . 
 Na veiwatini era marautaka na bula veiyaloni era na walia totolo na veileti e yaco e lomanivale . 
 Me vaka ga ni sega ni dua na veiwatini me uasivi ena vuravura oqo , e sega tale ga na vuvale e uasivi . 
 So na gauna era na sega ni vakaitovotaka na itubutubu na vua ni yalo tabu nira vakavulici ira tiko na luvedra . 
 Kevaka e yaco oqori , cava mera cakava na itubutubu ? 
 Ke ra vakadinata nira cala , sa ra na beci ira beka kina na gone ? 
 Dikeva mada na ivakaraitaki ni yapositolo o Paula . 
 Levu era raici koya me tamadra vakayalo . 
 Ia , a tukuna vakadodonu ni dau cala tale ga . 
 Na nona yalomalumalumu kei na nona tukutuku vakadodonu eda dokai koya kina vakalevu , eda sega ni beci koya . 
 E tiko dina na malumalumu i Paula , ia e se rawa tiko ga vua me volavola ena nuidei vei ira ena ivavakoso e Korinica : “ Dou vakadamurimuri au , me vaka ka’u sa muri Karisito . ” 
 Kevaka o dau vakadinata nomu cala , era na rawa ni vosoti iko na luvemu . 
 15 , 16 . 
 Na cava mera vakavulici ira kina na luvedra na itubutubu mera lomani ira na tacidra lotu Vakarisito , ena rawati vakacava ? 
 Na cava tale e rawa nira cakava na itubutubu mera vakavulici ira kina na luvedra mera lomani Jiova ? 
 E vola na yapositolo o Joni : “ Kevaka sa kaya e dua , Au sa lomana na Kalou , a sa cata na wekana , sa lasulasu ko koya : kevaka sa sega ni lomana na wekana sa raica tiko ko koya , ena lomana vakaevei na Kalou ni sa sega ni raica ? ” 
 Ni o tuberi ira na luvemu mera lomani ira na mataveitacini lotu Vakarisito , o sa vakavulici ira sara tiko ga mera lomana na Kalou . 
 Vinaka kina mera taroga na itubutubu , ‘ Vakacava na ka au dau tukuna me baleta na ivavakoso , au dau vakalelewa beka seu veitaraicake ? ’ 
 O na kila vakacava ? 
 Dau vakarogoca vinaka nodra veitalanoataka na soqoni na luvemu , vaka kina na ka era tukuna me baleti ira na lewe ni ivavakoso . 
 O na rawa ni rogoca na ka sara ga o dau tukuna . 
 Na cava era rawa ni cakava na itubutubu mera vakavulici ira kina na luvedra mera lomani ira na mataveitacini vakayalo ? 
 E kaya o Pita , e rua na luvenatagane itabagone : “ Na gauna rau se gone kina , era dau mai kana e vale na tacida matua vakayalo ! 
 Rau dau veimaliwai vinaka kei ira na lomani Jiova ni rau tubu cake tiko , rau vakila tale ga ni ka marautaki na qarava na Kalou . ” 
 E kaya o Dennis , e lima na luvenayalewa , “ Keirau dau uqeti iratou me ratou veitokani kei ira na painia matua ena ivavakoso , keirau dau sureti ira tale ga na ivakatawa dauveilakoyaki kei na watidra . ” 
 Rawa beka ni o vakavulici ira na luvemu mera raica nira lewe tale ga ni nomudou vuvale na ivavakoso ? ​ — Marika 10 : ​ 29 , 30 . 
 iTavi ni Gone 
 Na cava era na qai vakatulewa ga kina na gone ? 
 Vakasamataka tale mada na ivakaraitaki i koya na dau vanataki dakaititi . 
 Dina beka ni maqosa , ia ena sega ni lau na nona takete kevaka e veve se takelo tu na gasau . 
 Sega ni vakabekataki nira na saga vakaukaua na itubutubu mera vakadodonutaka na nodra rai cala na luvedra . 
 Ia , mera na vakatulewataka ga na gone me moici ira na vuravura oqo , se me ‘ vakadodonutaka na nodra ilakolako ’ o Jiova . ​ — Vosa Vakaibalebale 3 : ​ 5 , 6 ; Roma 12 : 2 . 
 Ena tarai ira vakacava e so tale na nodra vakatulewa na gone ? 
 E nodra itavi bibi na itubutubu mera vakavulici ira na luvedra ena “ ivakavuvuli kei na ivakarau ni vakasama i Jiova , ” ia na qai vakatau sara ga vei ira na gone yadudua na ka era na cakava nira sa qase . 
 Oqo na ka mo ni tarogi kemuni kina na gone , ‘ Au na ciqoma beka na nodrau veivakavulici vakayalololoma na noqu itubutubu ? ’ 
 Ke vaka kina , o sa muria tiko na ivakarau ni bula e vinaka duadua . 
 O na vakamarautaki rau na nomu itubutubu , vakauasivi o Jiova . ​ — Vosa Vakaibalebale 27 : 11 . 
 [ iVakamacala e ra ] 
 Tabaka na iVakadinadina i Jiova . 
 O se Nanuma Tiko ? 
 • E rawa nira ivakaraitaki vinaka vakacava na itubutubu ena masu kei na vuli iVolatabu ? 
 • Era na uqeta vakacava na itubutubu na bula veiyaloni e vale ? 
 • Na cava mera vakatulewataka na gone , ena tarai ira vakacava e so tale ? 
 [ iYaloyaloya ena tabana e 28 ] 
 O dau ivakaraitaki vinaka beka vei ira na luvemu ena nomu vuli vakataki iko ? 
 [ iYaloyaloya ena tabana e 29 ] 
 E vu ni marau na veiyaloni ena bula vakavuvale 
 “ Sa Yalololoma na Tamamudou ” 
 “ O koya mo dou qai yalololoma , me vaka sa yalololoma na Tamamudou . ” ​ — LUKE 6 : ​ 36 . 
 1 , 2 . 
 E vakaraitaki vakacava ena vosa i Jisu vei ira na vunivola , ira na Farisi , kei ira na nona imuri ni dua na itovo talei na yalololoma ? 
 E KUNE ena Lawa a soli vei Mosese e rauta ni 600 na lawa kei na ivakavuvuli . 
 E dodonu me muri na lawa kece oqori , ia me na caka ena dela ni yalololoma . 
 Dikeva mada na ka e tukuna o Jisu vei ira na Farisi era sega ni dau yalololoma . 
 E cudruvi ira vakarua qai cavuta na ivakaro ni Kalou : “ Au sa vinakata na yalololoma , ka segai nai soro . ” 
 Ni vakarau cava na nona cakacaka vakaitalatala , e kaya o Jisu : “ E ca vei kemudou , na vu - ni - vola kei na Farisi , na dauveivakaisini ! 
 ni dou sa solia nai katini ni botebotekoro , kei na co vakaoqo , ia dou sa biuta laivi na veika bibi e na vunau , nai valavala dodonu , kei na loloma , kei na vakadinata [ “ yalodina , ” VV ] . ” ​ — Maciu 23 : 23 . 
 E matata vakasigalevu ni dau vakabibitaka na yalololoma o Jisu . 
 A kaya vei ira nona imuri : “ Mo dou qai yalololoma , me vaka sa yalololoma na Tamamudou . ” 
 Me rawa nida “ vakadamurimuria na Kalou ” ena itovo oqo , meda kila taumada na ibalebale ni yalololoma dina . 
 Na noda kila tale ga na yaga ni yalololoma ena uqeti keda meda dau vakaitovotaka . 
 Yalololoma Vei Ira na Gadreva 
 Na cava meda vulica kina vei Jiova na ibalebale ni yalololoma dina ? 
 E lagata na daunisame : “ Sa daulomasoli ko Jiova , ka yalololoma ; sa dauberabera ni cudru , a sa levu na nona loloma . 
 Sa yalovinaka ko Jiova vei ira na tamata kecega : ka sa yacova na nona cakacaka kecega na nona yalololoma . ” 
 O Jiova e “ Tama ni loloma , kei na Kalou ni veivakacegui kecega . ” 
 E vakaraitaki na yalololoma ena nona kauaitaki e dua . 
 Oqori sara ga na itovo vakasakiti e kilai kina o Jiova . 
 Eda vulica ena nona ivakaraitaki kei na nona veituberi na ibalebale ni yalololoma dina . 
 Na cava eda vulica ena Aisea 49 : 15 me baleta na yalololoma ? 
 E volaitukutukutaki ena Aisea 49 : 15 na ka e tukuna o Jiova : “ E dua li na yalewa me na guilecava na luvena sa sucu , me kua ni lomana na luve ni ketena ? ” 
 Na vosa vakaIperiu era volekata na ibalebale ni ivakadewa ni vosa “ lomana ” ena tikinivolatabu oqori , e veisemati kei na vosa yalololoma e se qai tukuni oti ga ena Same 145 : ​ 8 , 9 . 
 Nona uqeti o Jiova me vakaraitaka na yalololoma e vakatauvatani kei na loloma e vakaraitaka e dua na tina se qai vakasucu vou . 
 De dua ena via kana o gone , se so tale na ka e tagica . 
 Na nona yalololoma se veinanumi o tina ena uqeti koya me vakaceguya na gagadre i luvena . 
 O Jiova e vaka sara ga oqori ni dau vakaraitaka na yalololoma vei ira e lomana . 
 E vakaraitaka vakacava vei ira na Isireli o Jiova ni “ vutu ni loloma ” ? 
 E dua dina na ka vinaka noda dau lomana e dua , ia e bibi sara meda vakaraitaka me yaga vei ira na gadreva tu . 
 Dikeva mada na ka e cakava o Jiova ena gauna era vesu tu kina mai Ijipita na nona tamata ena rauta na 3,500 na yabaki sa sivi . 
 E kaya vei Mosese : “ Au sa raica dina na nodra rarawa na noqu tamata , era sa tiko mai Ijipita , ka’u sa rogoca talega na nodra tagi e na vukudra era sa lesia vakabibi na nodra cakacaka ; ni’u sa kila na nodra rarawa : ia ka’u sa lako sobu mai me’u vakabulai ira mai vei ira na kai Ijipita , ka me’u kauti ira cake mai na vanua ko ya ki na vanua vinaka ka levu sara , ki na vanua sa dave kina na wai - ni - sucu kei na oni . ” 
 Ni oti e rauta ni 500 na yabaki nodra sereki mai Ijipita na Isireli , a tukuna o Jiova mera nanuma : “ Au a kauti ira na Isireli cake mai Ijipita , ka vakabulai kemuni mai na ligadra na kai Ijipita , kei na liga ni veimatanitu kecega era sa vakasaurarataki kemuni . ” 
 Era leqa vakalevu na Isireli nira sega ni dau muria na ivakatagedegede savasava ni Kalou . 
 Ia e dau lomani ira tu ga o Jiova qai vakabulai ira vakawasoma . 
 E vakaraitaka oqo na ka e dau cakava na Kalou yalololoma vei ira na gadreva tu na veivukei , ira na leqataki tu nodra bula se ra sotava na bula dredre . 
 Sa “ vutu ni loloma ” dina ga o Jiova . ​ — Efeso 2 : 4 . 
 E vakatotomuri Tamana vakacava o Jisu Karisito ena nona dau yalololoma ? 
 Na gauna e bula tiko kina e vuravura o Jisu Karisito , a vakatotomuri Tamana vinaka ena nona dau loloma . 
 Cava e cakava ni rau vakamasuti koya e rua na turaga mataboko : “ Mo ni lomani keirau mai , na Turaga , na Luve i Tevita ” ? 
 Rau kerei Jisu me cakava e dua na cakamana me rau rai tale kina . 
 E cakava vaka kina o Jisu ena levu ni nona loloma , sega ni ka me vakarairai ga . 
 E kaya na iVolatabu : “ Sa qai yalololoma ko Jisu , a sa tara na matadrau : a sa rai vinaka vakasauri . ” 
 Na nona yalololoma o Jisu e uqeti koya me vakayacora e levu na cakamana era vakacegui kina na mataboko , na vukavuka , kei ira na itubutubu era vakaleqai na luvedra . ​ — Maciu 9 : ​ 27 ; 15 : 22 ; 17 : 15 ; Marika 5 : ​ 18 , 19 ; Luke 17 : ​ 12 , 13 . 
 Na cava eda vulica ena nodrau ivakaraitaki na Kalou o Jiova kei na Luvena me baleta na yalololoma ? 
 Na ivakaraitaki ni Kalou o Jiova kei Jisu Karisito e vakavotui kina e rua na ka e vauca na yalololoma ​ — kena imatai na nodra lomani , kauaitaki se nanumi na gadreva tu na veivuke , kena ikarua na nodra vakacegui . 
 Na tikina ruarua oqori ena gadrevi kina na yalololoma . 
 Ena iVolatabu e dau vakaraitaki na yalololoma ena vuku ni nodra lomani se nanumi na gadreva dina tu na veivuke . 
 Ia vakacava na gauna e vakatauci kina na lewa ? 
 Dau laurai beka na veitovaki , me vaka na kena sega ni veiganiti na itotogi e tau ? 
 Yalololoma Vei Ira na Valavala Ca 
 8 , 9 . 
 Na cava e vauci ena yalololoma a vakaraitaki vei Tevita ni valavala ca oti kei Pacisepa ? 
 Vakasamataka mada na gauna e tarogi Tui Tevita kina e Isireli makawa o Necani na parofita , me baleta nona veidauci kei Pacisepa . 
 E veivutuni o Tevita qai masulaka : “ Ni lomani au mai , na Kalou , me vaka na nomuni yalololoma : me vaka na kena levu ni nomuni yalololoma , mo ni bokoca laivi na noqui valavala ca . 
 Mo ni vakasavasavataki au sara mai na noqu caka cala , ka vuya laivi vei au na noqui valavala ca . 
 Ni’u sa vakatusa na noqu talaidredre : ka sa tu ga e mataqu e na veisiga na noqui valavala ca . 
 Vei kemuni , io , vei kemuni duaduaga , ka’u sai valavala ca , ka cakava e matamuni na ka ca . ” ​ — Same 51 : ​ 1 - 4 . 
 E veivutuni dina o Tevita . 
 E vosota na nona ivalavala ca o Jiova qai sega ni kaukaua sara nona vakatauitotogitaki koya kei Pacisepa . 
 Ia , ke rau lewai ena yavu ni Lawa a soli vei Mosese , e dodonu me rau vakamatei . 
 Dina ni rau qai vakila na ca ni nodrau ivalavala ca , ia rau a sega ga ni vakamatei . 
 Na yalololoma gona i Jiova e vauci tiko kina na nona dau vosota na valavala ca . 
 Ia , ena sega ni tarovi koya me vakatauca na itotogi e veiganiti . 
 Na cava meda kua ni raica kina vakamamada na yalololoma i Jiova ena gauna e vakatauca kina nona lewa ? 
 A “ curu ki vuravura nai valavala ca e na vuku ni tamata e lewe dua [ o Atama ] ” qai ‘ isau ni valavala ca na mate , ’ sa dodonu ga mera mate na tamata kece . 
 Eda vakavinavinaka ni dau yalololoma o Jiova ena gauna e vakatauca kina nona lewa ! 
 Ia , meda kua ni raica vakamamada na yalololoma ni Kalou . 
 “ Sa dodonu na nonai valavala kecega [ o Jiova ] , ” e kaya na Vakarua 32 : 4 . 
 Na gauna e vakaraitaka kina nona yalololoma na Kalou ena sega ni vakalecalecava na nona ivakatagedegede cecere ni lewadodonu . 
 E vakaraitaka vakacava o Jiova na lewadodonu e veiganiti ni vakatauca nona lewa vei Tevita ena nona valavala ca kei Pacisepa ? 
 Ni bera ni vakatulewataki me rau kua ni vakamatei o Tevita kei Pacisepa , me na vosoti mada na nodrau ivalavala ca . 
 Era sega ni vakatarai na dauveilewai ni Isireli mera cakava oqori . 
 Kevaka era a vakatulewa kina , macala tu ga nira na vakarota me rau totogi mate . 
 Oya na ka e vakarota na Lawa . 
 Ia , sa oti tu nodrau veidinadinati o Tevita kei Jiova qai raica sara ga na Kalou me yavu ni nona vosota na valavala ca i Tevita na veidinadinati oya . 
 O koya gona , e vakatulewataka na Kalou o Jiova , “ ko Koya sa lewai vuravura kecega , ” qai ‘ dau vakatovolea na loma ni tamata , ’ me walia ga vakataki koya na leqa oqo . 
 E kila vinaka na Kalou na loma i Tevita , e raica tale ga ni veivutuni dina , qai vosoti koya . 
 Na cava meda cakava me yaga kina vei keda na tamata ivalavala ca na yalololoma ni Kalou ? 
 Na nona yalololoma o Jiova me sereki keda mai na itotogi ni mate ena vuku ni noda kawa ivalavala ca , e salavata vinaka kei na nona lewadodonu . 
 Me rawa ni vosoti keda qai vakaraitaka tiko ga na lewadodonu , e vakarautaka o Jiova na Luvena , o Jisu Karisito me isoro ni veivoli — oqo na ivakaraitaki levu duadua ni loloma . 
 Kevaka eda vinakata me yaga vei keda na yalololoma ni Kalou ​ — meda vakabulai kina mai na itotogi ni kawa ivalavala ca ​ — sa dodonu ga meda ‘ vakabauta na Luvena . ’ ​ — Joni 3 : ​ 16 , 36 . 
 Kalou Yalololoma Qai Lewadodonu 
 13 , 14 . 
 E dau mamada tale beka na lewadodonu i Jiova ena vuku ni nona yalololoma ? 
 Vakamacalataka . 
 Dina ni dau yalololoma o Jiova , qai dei ena nona ivakatagedegede ni lewadodonu , ia e dau veitovaki beka ni vakatauca na nona lewadodonu ? 
 Ena mamada beka nona vakatauca na lewadodonu ena vuku ni nona yalololoma ? 
 E sega . 
 E kaya o Jiova vei ira na Isireli ena gusu i Osea : “ Ka’u na tauri iko mo watiqu ka sega ni mudu ; io , ka’u na tauri iko mo noqu e na yalododonu , kei na lewa dodonu , kei na yalovinaka , kei na yalololoma . ” 
 Matata ena veivosa oqori ni nona yalololoma o Jiova e dau salavata vinaka kei na nona itovo talei tale e so , okati kina na nona lewadodonu . 
 O Jiova na “ Kalou , sa yalololoma ka daulomasoli , . . . sa sega ni cudruvaka na caka ca kei na talaidredre kei nai valavala ca , ia sa sega ga ni vakadonui ira na cala . ” 
 O Jiova e Kalou dau yalololoma qai lewadodonu . 
 Tukuna na iVolatabu me baleti koya : “ A Uluvatu ! 
 sa sega ni cala na nona cakacaka : Ni sa dodonu na nonai valavala kecega . ” 
 E uasivi na nona lewadodonu kei na nona yalololoma . 
 Erau veiraurau vinaka , qai sega ni dua e levu se me kaukaua cake . 
 Erau cakacaka vata na nona itovo ruarua oqori . 
 15 , 16 . ( a ) Na cava e vakaraitaka ni sega ni kaukaua nona dau vakatauca na lewadodonu na Kalou ? 
 ( b ) Na cava era vakadeitaka na dausokaloutaki Jiova ena gauna sa vakatauca kina o koya na nona lewa ena ituvaki ca eda bula donuya tu ? 
 E sega ni kaukaua na nona vakatauca na lewadodonu o Jiova . 
 E dau yavutaki vinaka , qai raica me veiganiti na nona vakatauitotogi vei ira na caka cala . 
 Ia e rawa ni veivakabulai tale ga na lewadodonu ni Kalou vei ira e ganiti ira . 
 Kena ivakaraitaki , na gauna a vakarusa kina na koro o Sotoma kei Komora , a vakabula na peteriaki o Loti kei na rua na luvenayalewa . ​ — Vakatekivu 19 : ​ 12 - ​ 26 . 
 Eda nuidei ni gauna e vakatauca kina o Jiova nona lewadodonu ena ituvaki ca eda bula donuya tu oqo , era na vakabulai ga “ nai soqosoqo levu ” ni dausokalou dina “ era sa sava nodrai sulu , ka vakavulavulataka e na dra ni Lami . ” 
 O ira oqo era ‘ bulata na veivakararawataki levu . ’ ​ — Vakatakila 7 : ​ 9 - ​ 14 . 
 Na Cava Meda Yalololoma Kina ? 
 Na cava e dua na yavu meda dau yalololoma kina ? 
 Eda vulica sara ga na ibalebale ni yalololoma dina ena nodrau ivakaraitaki o Jiova kei Jisu Karisito . 
 E vakamacalataka na Vosa Vakaibalebale 19 : 17 e dua na yavu meda dau yalololoma kina : “ Sa ia na soli ka vei Jiova ko koya sa lomani ira na dravudravua ; ia na ka sa solia ko koya ena saumi tale vua . ” 
 Ena marau vakalevu o Jiova nida vakatotomuri koya kei Jisu ena noda dau yalololoma vei ira tale e so . 
 Era na uqeti kina mera dau yalololoma , me vaka ga na kena a vakarautaki vei ira . ​ — Luke 6 : ​ 38 . 
 Na cava meda saga kina meda dau yalololoma ? 
 Na yalololoma e okati kina e vica na itovo vinaka . 
 E vauci kina na yalovinaka , loloma , kei na veinanumi . 
 Nona veinanumi e dua ena uqeti koya me vakaraitaka na yalololoma . 
 Ni sega ni vakaleqa na lewadodonu i Jiova na nona yalololoma , e dau berabera kina ni cudru qai vosota vakadede me solia na gauna vei ira na caka cala mera veivutuni . 
 Erau veisemati gona na yalololoma kei na vosovoso vakadede . 
 Ni okati tiko e vica na itovo talei ena yalololoma ​ — wili kina e so na vua ni yalo tabu ni Kalou ​ — e matata kina ni yalololoma sara ga e uqeta na kena vuataki na itovo talei vaka oya . 
 Bibi kina meda saga meda dau yalololoma ! 
 “ Sa Kalougata ko Ira e Dauloloma ” 
 19 , 20 . 
 E vinaka cake vakacava na yalololoma mai na kena vakatauci na lewa ? 
 E vakaraitaka na tisaipeli o Jemesa na vuna me tiki bibi kina ni noda bula na yalololoma . 
 A vola : “ Sa gumatua cake na loloma mai na veilewaitaki ni cala . ” 
 E vakamacalataka tiko o Jemesa na yalololoma e vakaraitaka e dua na dausokaloutaki Jiova vei ira e so tale . 
 Na yalololoma oqo e vinaka cake sara mai na kena vakatauci na lewa , baleta na gauna e ‘ vakatusai koya kina vua na Kalou ’ e dua , ena dikeva o Jiova na ivakarau ni nona dau yalololoma , qai vosoti koya ena vuku ni isoro ni veivoli i Luvena . 
 Sega ni vakabekataki ni a dau vakaraitaka na yalololoma o Tevita , oya e dua na vuna a vosoti kina nona valavala ca kei Pacisepa . 
 Ia , ena “ lewai ka sega ni lomani ko koya sa sega ni dau loloma . ” 
 Sa rauta me raici ira na “ sega ni yalololoma ” na Kalou mera wili kei ira ‘ sa dodonu mera mate ’ ! ​ — Roma 1 : ​ 31 , 32 . 
 E kaya o Jisu ena nona Vunau ena Ulunivanua : “ Sa kalougata ko ira e dauloloma : ni ra na lomani . ” 
 E vakadeitaka na veivosa oqori ni o ira na vinakata me yalololoma vei ira na Kalou , ena gadrevi tale ga mera dau yalololoma ! 
 Na ulutaga e tarava ena vakamacalataki kina noda rawa ni bulataka na yalololoma e veisiga . 
 Na Cava o Vulica ? 
 • Na cava na ibalebale ni yalololoma ? 
 • E vakaraitaki vakacava na yalololoma ? 
 • E Kalou dauloloma qai lewadodonu vakacava o Jiova ? 
 • Na cava meda dau yalololoma kina ? 
 [ iYaloyalo ena tabana e 21 ] 
 Nona yalololoma o Jiova vei ira na gadreva tu na veivuke e vakatauvatani ina nona lomana na luvena e dua na tina 
 [ iYaloyalo ena tabana e 23 ] 
 Na cava eda vulica me baleta na yalololoma ena cakamana i Jisu ? 
 [ iYaloyalo ena tabana e 24 ] 
 E mamada tale beka nona vakatauca na lewadodonu o Jiova ena nona vakaraitaka na yalololoma vei Tevita ? 
 [ iYaloyalo ena tabana e 25 ] 
 Nona yalololoma na Kalou vei keda na tamata ivalavala ca e salavata kei na nona lewadodonu 
 Meda Vakaraitaka Vakacava na Yalololoma ? 
 “ Me da caka vinaka vei ira na tamata kecega , ka vakalevu vei ira era veitokani e na vakabauta . ” ​ — KALATIA 6 : ​ 10 . 
 1 , 2 . 
 Na cava eda vulica me baleta na yalololoma ena vosa vakatautauvata ni kai Samaria dauloloma ? 
 NI VEIVOSAKI tiko kei Jisu e dua na turaga e kila vinaka na Lawa , a taroga sara : “ Ko cei na kai noqu ? ” 
 E sauma o Jisu ena dua na vosa vakatautauvata : “ Sa dua na tamata sa lako sobu mai Jerusalemi ki Jeriko , a sa sikabotea na daubutako eso , a ra sa luvata tani na nonai sulu , ka vakamavoataka , ka lako tani , a ra biuta ka sa voleka ni mate . 
 A sa lako walega mai e na sala ko ya e dua na bete ; ia ni sa raica , sa lako vakatikitiki tani . 
 Sa vaka talega kina e dua na luve i Livai , ni sa yaco ki na yasana ko ya , sa lako mai ka raica , a sa qai lako vakatikitiki tani . 
 A sa dua na kai Samaria , ni sa lako tu , sa yaco vua ; ia ni sa raica , sa lomana sara , a sa lako mai , ka vauca na tikina sa mavoa , ka livia kina na waiwai kei na waini , ka vakavodoka ki na nona manumanu , ka kauta ki na bure ni vulagi , ka sa maroroi koya . 
 Ia e na mataka ni sa lako tani , sa taura e rua na pene , ka solia vua nai taukei ni bure , ka kaya vua , Mo vakaraici koya ; ia na ka tale ko na kuria , au na sauma vei iko ni’u sa lako tale mai . ” 
 Sa qai taroga o Jisu : “ Mo lewa mai , se ko cei vei iratou na lewe tolu oqo , sa kai nona ka sikabotei ira na daubutako ? ” 
 A sauma na turaga oya : “ O koya ga sa lomana . ” ​ — Luke 10 : ​ 25 , 29 - ​ 37a . 
 E vakavotui vakavinaka na loloma dina ena ivakaraitaki i koya na kai Samaria ena nona vukea na turaga a sikabotei ! 
 A tuburi koya na turaga ni Samaria na loloma , mani vinakata kina me vukea na turaga a mavoa tu . 
 Kena ikuri , rau sega mada ga ni veikilai . 
 Na yalololoma e sega ni vakaduiduitaka na matatamata , na matalotu , se na itovo vakavanua . 
 Ni cavuta oti o Jisu na vosa vakatautauvata me baleti koya na kai Samaria dauloloma , e vakasalataki koya sara na turaga rau veivosaki tiko : “ Mo lako ko iko , ka kitaka vakakina . ” 
 Meda taura vakabibi na ivakasala oqo da qai gumatua na vakaraitaka na yalololoma . 
 Ia , eda na cakava vakacava ? 
 Sala cava soti eda rawa ni vakaraitaka kina na yalololoma e veisiga ? 
 “ Kevaka sa Dua na Veiwekani . . . sa Sega na Nonai Sulu ” 
 3 , 4 . 
 Na cava meda kauaitaka sara kina vakabibi na kena vakaraitaki na yalololoma ena ivavakoso vakarisito ? 
 E kaya na yapositolo o Paula : “ Ni sa rawa , me da caka vinaka vei ira na tamata kecega , ka vakalevu vei ira era veitokani e na vakabauta . ” 
 O koya gona , meda dikeva mada na sala eda rawa kina ni lomani ira vakalevu na noda itokani ena vakabauta . 
 Ena nona uqeti ira na lotu Vakarisito dina na tisaipeli o Jemesa mera dau veilomani , a vola : “ Ni na lewai ka sega ni lomani , ko koya sa sega ni ia na loloma . ” 
 Na veitikina yavolita na ivakasala uqeti vakalou oqo e vakaraitaka e so na sala eda rawa ni vakaraitaka kina na yalololoma . 
 Me kena ivakaraitaki , eda wilika ena Jemesa 1 : ​ 27 : “ Na lotu savasava ka sega ni cala e mata ni Kalou ko Tamada sa vakaoqo , Me sa dauraici ira na luveniyali kei ira na yada , ni ra sa rarawa , me sa qarauni koya talega me kakua ni tauvi koya na duka ni ka vakavuravura . ” 
 E kaya na Jemesa 2 : ​ 15 , 16 : “ Kevaka sa dua na veiwekani se yalewa se tagane sa sega na nonai sulu , ka sega na kena e na veisiga , ia ka dua vei kemudou sa kaya vei ira , Dou lako e na vakacegu , dou tatalai ka vakamamautaki ; ia dou sa sega ni solia na veika e yaga ki na yagodra ; a cava na betena ? ” 
 5 , 6 . 
 Rawa vakacava nida vakaraitaka na levu ni noda yalololoma vei ira na mataveitacini ena ivavakoso eda lewena ? 
 E kilai tani na lotu dina ena veikauaitaki kei na veivuke . 
 Noda ivakarau ni sokalou e sega ni uqeti keda meda yalana ga noda loloma ena vosa , eda na kaya beka vei ira na tacida nida nuitaka ni na tini vinaka na ka kece era cakava . 
 Ia , ena uqeti keda na loloma meda dau vukei ira na gadreva dina tu . 
 Io , eda rawa ni vakaraitaka na levu ni noda yalololoma nida vakarautaka na kakana vei ira na tauvimate , noda vukea e dua na itabaqase ena so na cakacaka ni vale , da veikau ena soqoni vakarisito kevaka e rawa , kei na noda tu vakarau na vukei ira na gadreva na veivuke . ​ — Vakarua 15 : ​ 7 - ​ 10 . 
 E uasivi sara ena veivuke vakayago na noda veivuke vakayalo ina ivavakoso vakarisito e tubu tiko ga . 
 Eda vakauqeti meda “ vakacegui ira era sa yalolailai , vukei ira era sa malumalumu . ” 
 Era uqeti o ira sa kena marama mera “ dauvakatavulica na ka vinaka . ” 
 E kaya na iVolatabu ni o ira na qase ni ivavakoso era na vaka “ nai vunivuni mai na cagi , kei nai vakaruru mai na cava . ” ​ — Aisea 32 : 2 . 
 Na cava eda vulica vei ira na tisaipeli mai Anitioki e Siria me baleta na yalololoma ? 
 Na ivavakoso ena imatai ni senitiuri e sega wale ga ni vukei ira na yada , na luveniyali , kei ira na gadreva na veivuke kei na veivakayaloqaqataki , so tale ga na gauna a dau tuvanaki me veisoliyaki na iyaya ni vakacoko vei ira na mataveitacini ena so tale na vanua . 
 Me kena ivakaraitaki , a parofisaitaka na parofita o Akapo “ ni na yaco emuri na dausiga levu e na vanua taucoko , ” era mani vakatulewataka na tisaipeli mai Anitioki e Siria “ me ra solia yadua na nodra ka - ni - loloma , me vaka era sa dui rawata , vei ira na veiwekani era sa tiko mai Jutia . ” 
 Rau qai talai o “ Panapasa kei Saula ” me rau kauta vei ira na qase ni ivavakoso e kea . 
 Vakacava nikua ? 
 Sa tuvanaka na “ dauveiqaravi yalo dina ka vuku ” e so na komiti ni vakacoko me vukei ira na tacida vakayalo era vakaleqai ena leqa tubukoso me vaka na cagilaba , uneune , se na ualoka . 
 E dua na sala vinaka eda sa vakaraitaka tiko kina na yalololoma oya na noda vakayagataka na noda gauna , kaukaua , kei na ka eda taukena me veivuke ena ituvatuvanaki vaka oqo . 
 ‘ Kevaka Oni Dau Veivakaduiduitaki ’ 
 E sega ni lakolakovata vakacava na veivakaduiduitaki kei na loloma ? 
 E vakadreta o Jemesa e dua na itovo e sega ni lakolakovata kei na yalololoma , se na “ vunau vakaturaga ” ni loloma . 
 A vola o koya : “ Kevaka e kune vei kemuni na veivakaduiduitaki , ko ni sa i valavala ca , ka sa vakacalai kemuni na lawa ka okati kemuni mo ni tamata talaidredre . ” 
 Na noda kauaitaki ira vakasivia na vutuniyau se o ira na vakaitutu e rawa ni vakavuna meda sega ni kauaitaka na nodra “ tagi na dravudravua . ” 
 Na veivakaduiduitaki e kinoca na yalololoma . 
 Eda vakaraitaka na yalololoma nida sega ni dau veivakaduiduitaki . 
 Na cava e sega ni cala kina noda kauaitaki ira vakalevu na tacida vakayalo e vakasakiti na nodra ivakaraitaki ? 
 Na noda sega ni veivakaduiduitaki , e kena ibalebale beka oya meda sa kua sara ga ni kauaitaki ira vakalevu e so ? 
 Sega . 
 A volavola o Paula vei ira na lotu Vakarisito e Filipai me baleti Epafirotaito : “ Ni dokai ira kece tale ga na tamata era vakataki koya . ” 
 Na vuna ? 
 “ Ni a sega ni kauwaitaka na nona bula , ka vovoleka sara ni mate e na vuku ni cakacaka i Karisito , me mai vakayacora kina vei au na veivuke ka a sega ni rawa vei kemuni mo ni mai vakayacora . ” 
 A veiganiti na nona vakavinavinakataki o Epafirotaito ni yalodina ena veiqaravi . 
 Kena ikuri , eda wilika ena 1 Timoci 5 : ​ 17 : “ O ira na qase era sa lewa vinaka me ra dokai vakalevu , ia ka vakalevu sara ko ira sa dauvunautaka na vosa kei nai vakavuvuli . ” 
 Me kauaitaki tale ga na itovo vivinaka vakayalo . 
 Na noda kauaitaka na veika vaka oqo e sega ni okati me veivakaduiduitaki . 
 “ Na Vuku Maicake . . . sa Sinai e na Loloma ” 
 Na cava meda lewa vinaka kina na yameda ? 
 E kaya o Jemesa me baleta na yameda : “ A ka ca sa sega ni tarovi rawa , sa sinai e na ka - gaga e dauveivakamatei . 
 Eda sa vakavinavinaka kina vua na Turaga ko Tamada ; eda sa rukaki ira talega kina na tamata , era sa buli me tautauvata kei na Kalou . 
 Sa vu mai na gusu e dua bauga , na vakavinavinaka kei na veirukaki . ” 
 E tomana o Jemesa na vakasama oqo : “ Kevaka sa tu e na lomamudou na dauvuvu e gaga kei na dauveiba , dou kakua ni vakalevulevui kemudou , se lasutaka nai vakavuvuli dina . 
 A vuku vaka ko ya sa sega ni lako sobu maicake , sa vakavuravura ga , sa vakayalomakawa , sa vakatevoro . 
 Io , kevaka sa tu na vuvu kei na veiba , sa tu kina na veisei kei na cakacaka kecega e ca . 
 Ia na vuku maicake sa savasava mada , emuri sa dauia na veivakacegui , sa yalomalua , sa vakamasuti rawarawa , sa sinai e na loloma kei na vua vinaka , sa sega ni digitaki ira vakatani na tamata , se dauveivakaisini . ” ​ — Jemesa 3 : ​ 8 - ​ 10a , 14 - ​ 17 . 
 Eda na vakaraitaka vakacava na yalololoma ena ka eda kaya ? 
 O koya gona , na ka eda tukuna ena vakaraitaka ke tiko vei keda na vuku e “ sinai e na loloma . ” 
 Ia , na cava beka eda vakaraitaka tiko nida tukutukuni keda , dau lasu , se vakacuruvosa ? 
 E kaya na Same 94 : 4 : “ Era dokadokai ira tiko ko ira kecega nai valavala ca . ” 
 Na kakase ena totolo kina na kena vakarogocataki na irogorogo vinaka ni dua e sega ni cala ! 
 Kena ikuri , vakasamataka mada na leqa e rawa ni vakavuna o koya ‘ na dautukutuku vakailasu e dau tukuna na ka lasu . ’ 
 Ni vakamacalataka oti na kena vakayagataki cala na yame , e kaya o Jemesa : “ Oi kemudou na wekaqu , e sega ni dodonu me vakakina na veika oqo . ” 
 Na yalololoma dina e uqeti keda me dau vinaka , savasava , qai veivakacegui na noda vosa . 
 E kaya o Jisu : “ Ka’u sa kaya vei kemudou , A vosa ca vakaaduaga era na cavuta na tamata , era na tarogi kina e na siga ni lewa . ” 
 E bibi dina meda vakaraitaka na yalololoma ena ka eda kaya ! 
 “ Dou Vosota na Nodra Cala na Tamata ” 
 12 , 13 . ( a ) Na cava eda vulica me baleta na yalololoma ena vosa vakatautauvata i koya na bobula e dinautaka na ilavo levu vua na nona turaga ? 
 ( b ) Na cava e kena ibalebale meda vosota na tacida “ me vakavitusagavulu na vitu ” ? 
 E dua tale na sala eda rawa ni vakaraitaka kina na yalololoma e laurai ena vosa vakatautauvata i Jisu me baleta na bobula e dinautaka e 60,000,000 na ilavo siliva ( $ 75,480,000 na ilavo ni Viti ) vua na nona turaga , na tui . 
 Ni sega ni sauma rawa nona dinau , a kerea vua na tui me lomani koya . 
 E “ tuburi koya [ na turaga ] na loloma , ” a mani bokoca nona dinau . 
 Ia , a gole na bobula oya qai raica e dua tale na bobula a dinautaka vua e duanadrau na ilavo siliva ( $ 125.80 na ilavo ni Viti ) , a sega ni loloma qai biuti koya e valeniveivesu . 
 Ni rogoca na turaga na ka a yaco , e kacivi koya na bobula a vosota taumada qai kaya : “ Tamata i vakarau ca , au a sereki iko mai na dinau levu ko ya , ni ko a vakamasuti au ; e sega li ni sa dodonu kina vei iko mo yalovinaka vua na nomu i tokani me vaka na noqu a yalovinaka vei iko ? ” 
 A qai soli koya yani na turaga vei ira na ivakatawa ena valeniveivesu . 
 E tinia o Jisu na vosa vakatautauvata oqo : “ E na cakava tale ga vaka kina vei kemudou ko Tamaqu vakalomalagi , kevaka dou sega ni dau vosoti ira na wekamudou mai na vu ni yalomudou . ” ​ — Maciu 18 : ​ 23 - ​ 35 , VV . 
 E matata vakasigalevu ena vosa vakatautauvata oqo ni yalololoma e okati kina na noda tu vakarau ni veivosoti ! 
 O Jiova e sa vosota e levu na noda ivalavala ca . 
 Sega li veiganiti meda “ vosota na nodra cala na tamata ” ? 
 Ni bera ni tukuna na vosa vakatautauvata me baleta na bobula tawaloloma , a tarogi koya o Pita : “ Turaga me i valavala ca vakavica vei au na wekaqu ka me’u vosoti koya tiko mada ga ? 
 Me vakavitu ? ” 
 E sauma o Jisu : “ Au sega ni kaya vei iko me vakavitu wale ga , me vakavitusagavulu na vitu . ” 
 Io , na tamata dau yalololoma ena tu vakarau me veivosoti “ me vakavitusagavulu na vitu , ” kena ibalebale ni na sega ni vakaiyalayala . 
 Me vaka e tukuni ena Maciu 7 : ​ 1 - 4 , eda na vakaraitaka vakacava e veisiga na yalololoma ? 
 E dua tale na sala eda rawa ni vakaraitaka kina na yalololoma , e kaya o Jisu ena Vunau ena Ulunivanua : “ Dou kakua ni daulelewa , de dou lewai . 
 Ia na lewa dou na kitaka , dou na lewai kina : . . . 
 Ia ka vakaevei , ni ko sa raica na malamala e na mata ni wekamu , ka ko sa sega ni nanuma na kau e matamu ? 
 Se ko na kaya vakaevei vua na wekamu , Me’u leuta mada na malamala mai na matamu ; ka raica , sa tu e matamu na kau ? ” 
 O koya gona , eda rawa ni vakaraitaka e veisiga na yalololoma ena noda vosota nodra malumalumu e so tale , da qai sega ni vakalelewa . 
 “ Me da Caka Vinaka Vei Ira na Tamata Kecega ” 
 Na cava e sega ni yalani ga kina vei ira na mataveitacini na yalololoma ? 
 Na ivola na Jemesa e vakabibitaka na noda veilomani vakamataveitacini , ia e sega ni kena ibalebale meda yalana ga ena loma ni ivavakoso vakarisito na noda dau yalololoma . 
 E kaya na Same 145 : 9 : “ Sa yalovinaka ko Jiova vei ira na tamata kecega : ka sa yacova na nona cakacaka kecega na nona yalololoma . ” 
 Eda uqeti meda “ vakadamurimuria na Kalou , ” da qai “ caka vinaka vei ira na tamata kecega . ” 
 Dina nida sega ni lomani “ vuravura , se na veika sa vakavuravura , ” ia eda kauaitaki ira na lewe i vuravura . ​ — 1 Joni 2 : ​ 15 . 
 Na cava soti meda vakasamataka tiko nida vakaraitaka na yalololoma ? 
 Nida lotu Vakarisito , eda tu vakarau meda vukei ira era vakaleqai nira sotava na “ gauna kei na veika tawanamaki , ” se o ira na sotava tu na ituvaki leqataki . 
 Ia , na noda rawa ni veivuke ena vakatau ena keda ituvaki . 
 Nida veivuke ena veika vakayago , meda qarauna me kua ni uqeta na vucesa na ka vinaka eda cakava oya . 
 O koya e yalololoma dina ena cakava na ka e vakaraitaki kina na veinanumi , veikauaitaki , qai yavutaki vinaka . 
 Na cava na sala vinaka duadua meda vakaraitaka kina na yalololoma vei ira ena taudaku ni ivavakoso vakarisito ? 
 Na sala vinaka duadua eda rawa ni vakaraitaka kina na yalololoma vei ira ena taudaku ni ivavakoso , oya na noda tukuna vei ira na ka dina mai na iVolatabu . 
 Na vuna ? 
 Ni dua na iwase levu ni kawatamata nikua era vakayayamo voli ena butobuto vakayalo . 
 Nira sega ni walia rawa na leqa era sotava , qai sega tu nodra inuinui ena veigauna mai muri , levu gona era “ malumalumu , ka biu wale tu , me vaka na sipi sa sega na nodrai vakatawa . ” 
 Na itukutuku ena Vosa ni Kalou e rawa ni ‘ cina ina yavadra , ’ mera vosota kina na leqa era sotava . 
 E rawa tale ga ni ‘ rarama ina nodra sala ’ baleta na iVolatabu e tukuna na inaki ni Kalou ena veigauna mai muri , o koya gona , sa tiko e dua na yavu mera vakanuinui kina . 
 E ka dokai meda vakaitavi ena kacivaki ni itukutuku vinaka oqo ni ka dina vei ira era gadreva dina ! 
 Nida kila ni sa voleka ni cabolo na ‘ veivakararawataki levu , ’ meda gumatua sara na vunautaka na itukutuku vinaka ni Matanitu ni Kalou kei na cakacaka ni veivakatisaipelitaki . 
 Oqo sara ga na ivakaraitaki vinaka duadua ni yalololoma . 
 Solia “ Mai Vu ni Lomamudou ” 
 18 , 19 . 
 Na cava meda gumatua kina ni vakaraitaka na yalololoma ? 
 E kaya o Jisu : “ Mo dou solia na ka ni loloma me vaka dou sa rawata [ “ solia mai vu ni lomamudou , ” NW ] . ” 
 Me rawa ni qai ivakaraitaki ni yalololoma na noda caka vinaka , sa dodonu me vu sara ga mai lomada na ka eda cakava ​ — me caka ena dela ni loloma kei na noda tu vakarau na veivuke . 
 Ena vuravura e kune kina na itovo kaukaua , na tawaveinanumi , kei na lailai ni kauai me baleta na nodra leqa e so tale , e veivakacegui dina na yalololoma vaka oqo ! 
 O koya gona , meda gumatua ni vakaraitaka na yalololoma . 
 Na levu ga ni noda vakaraitaka na yalololoma , eda sa vakadamurimuri koya vinaka sara tiko ga na Kalou . 
 Ena vakainaki kina na noda bula qai yaga dina . ​ — Maciu 5 : 7 . 
 Na Cava o Vulica ? 
 • Na cava e bibi kina meda lomani ira na tacida vakayalo ? 
 • Eda na vakaraitaka vakacava na yalololoma ena ivavakoso vakarisito ? 
 • Eda rawa vakacava ni caka vinaka vei ira ena taudaku ni ivavakoso ? 
 [ iYaloyalo ena tabana e 26 ] 
 E yalololoma na kai Samaria 
 [ iYaloyalo ena tabana e 27 ] 
 Era dau yalololoma na lotu Vakarisito 
 [ iYaloyalo ena tabana e 30 ] 
 Na sala vinaka duadua eda vakaraitaka kina na yalololoma vei ira ena taudaku ni ivavakoso oya noda tukuna vei ira na ka dina ena iVolatabu 
