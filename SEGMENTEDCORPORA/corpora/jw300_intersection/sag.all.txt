 A yeke fadeso ngoi ti londo hio ti sala ye 
 “ Fade i tambela lâ oke tongana wazin na lege ti tënë use ? ” ​ — 1 AGBIA 18 : 21 . 
 MO YEDA biani so Jéhovah ayeke oko tâ Nzapa ? 
 Mo yeda nga so aprophétie ti Mbeti ti Nzapa afa ngoi ti e tongana “ lâ ti nda ni ” ti sioni sese ti Satan ? . 
 Tongana a yeke tongaso , mo yeke yeda biani so na popo ti angoi kue , a yeke fadeso ngoi ti londo ti sala ye hio . 
 Na yâ mbaï kue ti azo , a yeke ti kozoni ti tene gigi ti azo mingi mingi ayeke na yâ ti kpale la . 
 A ga ndulu ti sala ngu 3 000 laso awe so a hunda lani na mara ti Israël ti mû mbeni desizion so ayeke kota mingi . 
 Fade ala yeke sala na Nzapa wa ? 
 Jézabel , so ayeke mbeni wali païen , apusu lani koli ti lo Gbia Achab ti maï vorongo Baal na yâ royaume ti amara bale - oko ti Israël . 
 Baal ayeke lani mbeni nzapa so a bâ a tene a yeke lo si amû ngu - nzapa ti sala si kobe amaï nzoni . 
 Peut - être mingi ti awavorongo Baal ayeke kuku na gbele yanda ti Baal ni wala ala yeke bala yanda ni na lege so mo bâ mo tene ala yeke su ngbangba ti lo . 
 Ti pusu Baal si lo hiri deba nzoni na ndo yaka ti ala na anyama ti ala , awavorongo lo ayeke leke amatanga so na ngoi ni ala yeke bungbi kirikiri na akoli na awali ti ndumba ti temple ni . 
 Nga , a yeke na yâ salango ye ti ala ti suru lakue tele ti ala na kä juska mênë ayuru . ​ — 1 aGbia 18 : 28 . 
 Ambeni zo ti Israël 7 000 ake lani ti mû mbage ti ala na vorongo Baal so ahunda ye ti pitan na surungo tele ti zo na kä . 
 Nde na so , ala duti be - ta - zo na mbele so ala te lani na Jéhovah Nzapa , na ndali ni a sala ngangu na ala . 
 Na tapande , wogbia Jézabel afâ aprophète ti Jéhovah mingi . 
 Ngbanga ti aye ti ngangu so , mingi ti azo ti Israël asala nzapa use : ala ye ti nzere na lê ti Jéhovah nga na Baal . 
 Me ti mbeni zo ti Israël , tongana lo zia Jéhovah ti voro mbeni nzapa ti wataka , andâ lo bele mabe ti lo awe . 
 Jéhovah amû lani zendo ti hiri deba nzoni na ndo azo ti Israël gi tongana ala ye lo na ala bata akomandema ti lo . 
 Me lo gboto mê ti ala so lo yeke “ Nzapa so asala manda , ” na tongana ala sambela mbeni nzapa nde fade lo futi ala . ​ — Deutéronome 5 : 6 - 10 ; 28 : 15 , 63 . 
 Laso a bâ nga mara ti ye so na yâ ti akodoro so atene ala mû peko ti Christ . 
 Azo so ayeke gue na Église atene ala yeke aChrétien ; me amatanga ti ala , tambela ti ala na atënë ti mabe ti ala ague nde mingi na fango ye ti Mbeti ti Nzapa . 
 Legeoko tongana Jézabel , amokonzi - nzapa amû li ni ti sala ye ti ngangu na aTémoin ti Jéhovah . 
 A ninga awe so ala so ayeke na ndo abungbi ti anzapa nde nde so atene ala mû peko ti Christ ayeke mû mbage na yâ abira ; na tongaso tënë ti kuâ ti amembre ti église ti ala kutu mingi ayeke nga na li ti ala . 
 So si amokonzi - nzapa amû maboko na angorogbia ti sese so , Bible abâ ni tongana salango pitan na lege ti yingo . 
 Na ndo ni , aÉglise akanga lê na ndo pitan so azo ti ala ayeke sala , même na popo ti ala so amû li ni . 
 Jésus Christ na abazengele ti lo atene kozoni so fade kota kengo lege ti tâ mabe ayeke duti dä . 
 Nyen la ayeke si ande na nda ni na amembre ti aÉglise so atene ani yeke aChrétien so wungo ti ala ahon ngbundangbu oko ? 
 Kungba wa atâ wakua ti Jéhovah ayeke na ni na mbage ti azo so nga na mbage ti tanga ti azo kue so nzapa ti wataka ahanda ala ? 
 E yeke wara kiringo tënë polele na ahundango tënë so na bango akpengba ye so asi ândö so ague juska na ‘ futingo Baal na sese ti Israël . ’ ​ — 2 aGbia 10 : 28 . 
 Ndoye ti Nzapa teti azo ti lo so li ti ala akpengba 
 Jéhovah Nzapa awara ngia oko pëpe ti se ala so ake yanga ti lo . 
 Lo yeke mbeni Babâ so ayeke na ndoye , tongaso lo ye si azo ti sioni achangé bê ti ala na ala kiri na lo . 
 Ti fa ni , Jéhovah asala kusala giriri na aprophète mingi na ngoi ti Achab na Jézabel ti gboto mê ti azo ti lo na ndo sioni so ayeke si na ala tongana ala ngbâ ti voro Baal . 
 Elie ayeke mbeni oko ti aprophète so . 
 Na peko ti mbeni ngangu buru so asi na yâ kodoro ni , so a fa tënë ni kozo , Elie atene na Gbia Achab ti bungbi azo ti Israël na aprophète ti Baal na Hoto ti Carmel . ​ — 1 aGbia 18 : 1 , 19 . 
 Tingbingo tele ni aduti na ndo so mbeni balaga ti Jéhovah ayeke dä kozo , balaga so peut - être ala ‘ bi ni na sese giriri ’ ti tene a nzere na Jézabel . 
 Mawa ni ayeke so azo ti Israël so abungbi kâ ahinga pëpe zo wa na popo ti Jéhovah na Baal ayeke biani na ngangu ti ga na ngu - nzapa so ala yeke toto ni . 
 Azo so aga na iri ti Baal ayeke aprophète ti lo 450 , na zo so aga na iri ti Jéhovah ayeke gi prophète Elie lo oko . 
 Ti fa mbilimbili ye so ayeke na gunda ti kpale ti azo ni , Elie ahunda ala : “ Fade i tambela lâ oke tongana wazin na lege ti tënë use ? ” 
 Na pekoni , lo fa tënë ni polele na ala , lo tene : “ Tongana L’Eternel ayeke Nzapa , i tambela na peko ti Lo ; me tongana Baal ayeke Nzapa , i tambela na peko ti lo . ” 
 Ti pusu azo ti Israël so bê ti ala ayeke use use ti voro gi Jéhovah lo oko , Elie ahunda ti tene lo na ala asala mbeni ye so fade ayeke fa zo so ayeke tâ Nzapa . 
 A fâ akoli - bagara use na sandaga , oko ti Jéhovah na oko ti Baal . 
 Fade zo so ayeke tâ Nzapa ayeke gbi sandaga ti lo na wâ . 
 Aprophète ti Baal aleke sandaga ti ala , na teti angbonga mingi ala yeke hiri ndo : “ O Baal , mo kiri tënë na e ! ” 
 Tongana Elie alondo ti he ala , ala suru tele ti ala na kä juska mênë ayuru , na ala kiri adekongo ngangu . 
 Me zo ti kiri yanga na ala ayeke dä pëpe . ​ — 1 aGbia 18 : 21 , 26 - 29 . 
 Fadeso a yeke tour ti Elie . 
 Kozoni , lo leke balaga ti Jéhovah so ala buba ni na lo zia na ndo ni koli - bagara so lo fâ . 
 Na pekoni lo hunda ti tene a mû ngu na yâ ti akota ta osio ti tuku na ndo ni . 
 Ala sala tongaso fani ota juska ngu asi yâ ti dû so angoro balaga ni . 
 Fadeso , Elie asambela : “ O L’Eternel , Nzapa ti Abraham , ti Isaac , na ti Israël , Mo zia ala hinga laso , Mo yeke Nzapa ti azo ti Israël na mbi yeke boi ti Mo , na mbi sala ye so kue na lege ti tënë ti Mo . 
 Mo kiri tënë na mbi , O L’Eternel , Mo kiri tënë na mbi , O L’Eternel , si azo so alingbi hinga Mo yeke Nzapa , na Mo gbian bê ti ala mbeni . ” ​ — 1 aGbia 18 : 30 - 37 . 
 Tâ Nzapa akiri tënë na lege so wâ alondo na lo na yayu agbi sandaga ni nga na balaga ni kue . 
 Wâ ni anyon même ngu so ayeke na yâ dû so angoro balaga ni ! 
 Tara ti bâ ye so azo ti Israël asala na bango ye so asi . 
 “ Tongana azo kue abâ ye so , ala tï na sese na lê ti ala ; ala tene , L’Eternel [ “ Jéhovah ” , NW ] , Lo yeke Nzapa ! 
 L’Eternel [ “ Jéhovah ” , NW ] , Lo yeke Nzapa ! ” 
 Fadeso Elie alondo hio ti sala mbeni kpengba ye . 
 Lo mû yanga na azo ti Israël : “ I gbu aprophète ti Baal ; i zia mbeni oko ti ala akpe pëpe . ” 
 Tongaso , a fâ aprophète ti Baal 450 kue na gbe ti Hoto ti Carmel . ​ — 1 aGbia 18 : 38 - 40 . 
 Gi na oko lango ni so zo alingbi ti girisa ni pëpe , Jéhovah asala si ngu apika ti fani oko ni na peko ti ngu ota na ndambo so ngu apika lani pëpe . 
 Mo lingbi ti bâ na li ti mo amolenge ti Israël so ayeke sala tënë ti ye so asi so na popo ti ala na kiringo ti ala na kodoro ; Jéhovah afa na gigi polele so gi lo oko ayeke tâ Nzapa . 
 Ye oko , awavorongo Baal azia tënë ni pëpe . 
 Jézabel angbâ ti sala ngangu na awakua ti Jéhovah . 
 Tongaso , be - biani ti azo ti Nzapa akiri awara tara . 
 Fade ala yeke ngbâ ti sala gi na Jéhovah oko na lâ ni so lo yeke ga ti fâ ngbanga na ndo awavorongo Baal ? 
 Londo hio ti sala ye fadeso 
 Na ngoi ti e , aChrétien so a sa yingo na ndo ti ala ayeke sala mbeni kusala so akpa ti Elie . 
 Na yanga nga na lege ti ambeti , ala yeke wa azo ti amara kue , ala so asala nzapa ti aChrétien wala pëpe ti bâ sioni ti salango nzapa ti wataka . 
 Ye ti pekoni ayeke so , azo kutu mingi alondo ti sala ye hio ti tene ala kaï kusala ti ala na yâ nzapa ti wataka so ala yeke dä kozo . 
 Ala mû tele ti ala na Jéhovah na ala wara batême ti ga adisciple ti Jésus Christ . 
 Biani , ala mä gbotongo mê so Nzapa amû na ndo anzapa ti wataka : “ Azo ti mbi , i sigigi na kodoro so si i sala beoko na siokpari ti lo pëpe , na tongaso sioye ti lo aga na ndo i pëpe . ” ​ — Apocalypse 18 : 4 . 
 Ti ambeni kutu mingi , atâa so tënë ti Nzapa so aTémoin ti Jéhovah ayeke fa apika bê ti ala , ala ngbâ ti gi bê ti ala na ndo ye so a yeke nzoni ti sala . 
 Ngoi na ngoi ambeni aga na abungbi , tongana lango ti Dango Bê na kobe ti Seigneur wala ambeni mbage ti akota bungbi . 
 Na bê kue , e wa azo tongaso ti gbu li nzoni na ndo tënë ti Elie so : “ Fade i tambela lâ oke tongana wazin na lege ti tënë use ? ” . 
 Ahon ti ngbâ ti ku , a lingbi ala mû desizion hio na ala sala kue ti gi ti mû tele ti ala na Nzapa na ti wara batême ti ga awakua ti Jéhovah . 
 A yeke tënë ti fini ti ala ti lakue lakue ! ​ — 2 aThessalonicien 1 : 6 - 9 . 
 Mawa ni ayeke so , ambeni Chrétien so awara batême awe ayeke fa tënë nze na nze pëpe wala ala dë kue na yâ kua ti Nzapa . 
 Ambeni akiri na peko ngbanga ti mbito ti tene a sala ngangu na ala , gingo bê ti lâ oko oko , gingo mosoro wala bingo tele na yâ ti aye ti ngia . 
 Jésus atene so fade aye so ayeke sala si ambeni disciple ti lo apika gere ti ala , akanga ndo ti tënë ti Nzapa so ayeke na yâ bê ti ala na agbu ala tongana ti so gbanda agbu nyama . 
 Ahon ti ‘ tambela tongana wazin na ndo tënë use ’ , a yeke nzoni azo tongaso ‘ aduti na nzara ti sala ye na ala changé bê ti ala ’ . 
 A yeke nzoni ala londo hio ti sala ye alingbi na zendo so ala mû na Nzapa ti sala gi na lo . ​ — Apocalypse 3 : 15 - 19 . 
 Nzapa ti wataka atï fade fade 
 Ngbanga ti nyen a lingbi azo alondo hio ti sala ye fade fadeso ? 
 E wara kiringo tënë ni na lege ti ye so asi lani na Israël ngu 18 tongaso na peko ti lekengo tënë ti zo wa si ayeke tâ Nzapa na Hoto ti Carmel . 
 Lâ ti fango ngbanga ti Jéhovah na ndo vorongo ti Baal atï fade fade na lâ ni so ala ku tele ti ala na ni pëpe na ngoi ti kusala ti Elisée so amû place ti Elie . 
 Joram , molenge ti Gbia Achab , ayeke lë gbia na ndo Israël na Jézabel angbâ na fini tongana mama ti gbia ni . 
 Na hondengo ni , Elisée atokua wakua ti lo ti sa mafuta na li ti Jéhu , mokonzi ti aturugu ti Israël , ti ga fini gbia . 
 Na ngoi ni so , Jéhu ayeke na mbengu ti Jourdain na kodoro ti Ramoth na sese ti Galaad . 
 Lo yeke mû li ni na yâ mbeni bira na awato ti Israël . 
 Gbia Joram ayeke lani na Jizréel na popo - hoto so ayeke ndulu na Meguiddo , ti ku ti wara ngangu na peko ti kä so lo wara na bira . ​ — 2 aGbia 8 : 29 – 9 : 4 . 
 Jéhovah atene na Jéhu ti sala ye so : “ A lingbi mo fâ azo ti da ti Achab seigneur ti mo , si Mbi lingbi futa kula na Jézabel teti mênë ti aboi ti Mbi aprophète , na mênë ti aboi kue ti L’Eternel . 
 Teti a lingbi azo kue ti da ti Achab akui ; . . . 
 Fade ambo ate Jézabel na sese ti Jizréel , na fade zo oko alu kuâ ti lo pëpe . ” ​ — 2 aGbia 9 : 7 - 10 . 
 Jéhu ayeke lani mbeni koli so asala ye hio . 
 Fade fade , lo ko na yâ puse ti mbarata ti lo na lo kpe na Jizréel . 
 Mbeni sinziri na Jizréel ahinga kpengo na puse ti Jéhu na lo sala tënë ni na Gbia Joram , na tongaso Joram amû puse ti mbarata ti lo ti gue ti tingbi na mokonzi ti aturugu ti lo . 
 Tongana ala wara tele , Joram ahunda lo : “ Jéhu , mo ga na siriri ? ” 
 Jéhu akiri tënë : “ Siriri ti nyen ? 
 tongana ye ti pitan ti mama ti mo Jézabel na tënë ti yorö ti lo angbâ mingi tongaso ? ” 
 Kozo si Gbia Joram akpe , hio Jéhu agboto kokora ti lo na lo pika na Joram na bê ti lo si lo kui . ​ — 2 aGbia 9 : 20 - 24 . 
 Jéhu akpe hio na Jizréel na yâ puse ti mbarata ti lo . 
 Jézabel , so azia gbâ ti aye ti pendere na lê ti lo , abâ ndo na fenêtre na mbage ti gbe ni na lo bala Jéhu na ngonzo . 
 Jéhu , so akanga mê na tënë ti Jézabel , ahunda ndo : “ Zo wa aye tënë ti mbi ? 
 Zo wa ? ” 
 Fadeso a yeke ti awakua ti Jézabel ti sala ye hio . 
 Azo use wala ota ti yangbo ti gbia ayôro go ti ala na lê ti fenêtre . 
 A yeke ti ala fadeso ti soro zo wa a lingbi ala mû peko ti lo . 
 Jéhu amû yanga : “ I bi lo na sese ! ” 
 Awakua ni abi Jézabel na sese , na ambarata ti Jéhu adö yâ ti lo na puse ni ahon na ndo ti lo . 
 A yeke tongaso si zo so ayeke na gbe ti nzapa ti Baal na Israël awara kuâ so alingbi na lo . 
 Kozo ti tene ala ga amû Jézabel ti lu lo , ambo ate lo kue tongana ti so prophétie afa kozoni . ​ — 2 aGbia 9 : 30 - 37 . 
 Fade mara ti ye ti ngangu tongaso ayeke si na wali ti pitan so a hiri lo “ Kota Babylone ” . 
 Wali ti pitan so ayeke fä ti anzapa ti wataka ti sese ti Satan , so gunda ti ala alondo na gbata ti Babylone ti giriri . 
 Na peko ti futingo anzapa ti wataka , fade Jéhovah Nzapa ayeke bâ tënë ti azo kue so abungbi ti ga sese ti Satan . 
 Fade a futi ala nga ti tene mbeni fini sese ti mbilimbili amû place ti ala . ​ — Apocalypse 17 : 3 - 6 ; 19 : 19 - 21 ; 21 : 1 - 4 . 
 Na peko ti kuâ ti Jézabel , hio Gbia Jéhu alondo ti fâ azo kue ti da ti Achab so angbâ na akota zo ti lo . 
 Me azo ti Israël so avoro Baal angbâ mingi na yâ kodoro ni . 
 Jéhu alondo na ndo azo so ti fa ‘ nzara ti lo teti Jéhovah . ’ . 
 Jéhu aleke kota matanga teti Baal na yâ temple ti lo so Achab asala na Samarie ; lo handa azo ni ti ga teti lo tene ni yeke wavorongo Baal . 
 Na azo kue so avoro Baal na sese ti Israël aga na matanga ni . 
 Teti so lege ti kpengo ni ayeke dä pëpe , azo ti Jéhu agbu ala na afâ ala kue . 
 Mbeti ti Nzapa atene na nda ni : “ Tongaso , Jéhu afuti Baal na sese ti Israël . ” ​ — 2 aGbia 10 : 18 - 28 . 
 A lungula biaku biaku nzapa ti Baal na sese ti Israël . 
 Legeoko nga , na kite oko pëpe , fade anzapa ti wataka ti sese so ayeke tï fade fade na ngangu . 
 Na kota lâ ti ngbanga so , fade a wara mo na mbage ti zo wa ? 
 Londo hio mo sala ye fade fadeso , na fade mo wara pasa ti duti na popo ti “ azo mingi so asi singo ” so ayeke sö kuâ na “ kota ye ti vundu ” so ayeke ga . 
 Na lâ ni kâ , fade mo yeke dabe mo na ngia na aye so ahon awe na mo yeke sepela Nzapa teti lo fâ ngbanga na ndo ti “ kota wali ti pitan so afuti sese giriri na lege ti ye ti pitan ti lo ” . 
 Na yanga oko na tanga ti atâ wakua ti Nzapa , mo yeke yeda ande na pendere bia so azo ti yayu ahe , so atene : “ Alléluia ! 
 teti Seigneur Nzapa ti e , Lo Ti Ngangu Ahon Kue , akomande . ” ​ — Apocalypse 7 : 9 , 10 , 14 ; 19 : 1 , 2 , 6 . 
 Atënë ti gbu li dä 
 • Tongana nyen siokpari aga na li ti azo ti Israël ndali ti vorongo Baal ? 
 • Kota belengo tâ mabe wa Mbeti ti Nzapa afa tënë ni kozoni ? 
 na tongana nyen prophétie so aga tâ tënë ? 
 • Tongana nyen Jéhu afuti vorongo nzapa ti Baal ? 
 • A lingbi e sala nyen ti sö kuâ na lâ ti ngbanga ti Nzapa ? 
 [ Ahundango tënë ti manda na ye ] 
 Ngbanga ti nyen ngoi ti e ayeke tâ nde mingi na ti kozo ? 
 Na gbe ti Gbia Achab , ye nyen asi lani na royaume ti amara bale - oko ti Israël ? 
 Vorongo Baal asala si mara ti Israël so ayeke lani azo ti Nzapa asala ye tongana nyen ? 
 Jésus na abazengele ti lo atene nyen na ndo ye so ayeke si na popo ti aChrétien ? 
 na tënë ni aga tâ tënë tongana nyen ? 
 Tongana nyen Jéhovah afa lani ndoye na azo ti lo so li ti ala akpengba ? 
 6 , 7 . ( a ) Tongana nyen Elie afa ye so ague na azo ti Israël ti bele mabe ti ala ? 
 ( b ) Aprophète ti Baal asala nyen ? 
 ( c ) Ka Elie asala ti lo nyen ? 
 Tongana nyen Nzapa akiri tënë na sambela ti Elie ? 
 na ye wa prophète ni asala ? 
 Tongana nyen si awakua ti tâ Nzapa akiri awara tara ? 
 ( a ) Na ngoi ti e , aChrétien so a sa yingo na ndo ti ala ayeke sala kusala wa ? 
 ( b ) Ti mä yanga so a mû na Apocalypse 18 : 4 aye ti tene nyen ? 
 Ti nzere na Jéhovah ahunda nyen ? 
 Dutingo wa so ayeke nzoni pëpe ambeni Chrétien so awara batême awe atï na yâ ni ? 
 na a yeke nzoni ala sala nyen ? 
 Fa dutingo ti Israël na ngoi so a sa mafuta na li ti Jéhu ti ga gbia . 
 14 , 15 . 
 Yanga wa a mû na Jéhu ? 
 na lo sala ye tongana nyen ? 
 ( a ) Ye wa asi gi hio tongaso na gbele azo ti yangbo ti Jézabel ? 
 ( b ) Tongana nyen tënë ti Jéhovah aga tâ tënë na ndo Jézabel ? 
 Ngbanga so Nzapa afâ lani na ndo Jézabel akpengba mabe ti e na ye wa so ayeke si ande ? 
 Na peko ti kuâ ti Jézabel , ye nyen asi na awavorongo Baal na Israël ? 
 Pendere beku wa ayeke ku “ azo mingi so asi singo ” so ayeke atâ wakua ti Jéhovah ? 
 [ Carte na lembeti 25 ] 
 ( Ti bâ ni mbilimbili , bâ buku ni . ) 
 Soco 
 Aphek 
 Helkath 
 Joknéam 
 Meguiddo 
 Thaanac 
 Dothan 
 SAMARIE 
 En - Dor 
 Sunem 
 Ophra 
 Jizréel 
 Jibléam ( Gath - Rimmon ) 
 Thirtsa 
 Beth - Sémès 
 Beth - Séan 
 Jabès ti Galaad ? 
 Abel - Mehola 
 Beth - Arbel 
 Ramoth ti Galaad 
 Ahoto 
 Hoto ti Carmel 
 Hoto ti Tabor 
 Moré 
 Hoto ti Guilboa 
 [ Akota ngu ] 
 Ngu - ingo ti Méditerranée 
 Kota Ngu ti Galilée 
 [ Bale ] 
 Ngu ti Jourdain 
 [ Lingu na dungu ] 
 Ngu ti Harod 
 [ Lingu ti foto ] 
 Based on maps copyrighted by Pictorial Archive ( Near Eastern History ) Est . and Survey of Israel 
 [ Afoto na lembeti 26 ] 
 Fango tënë ti Royaume na guengo na bungbi lakue ayeke akota mbage ti tâ vorongo Nzapa 
 [ Foto na lembeti 28 , 29 ] 
 Legeoko tongana Jéhu , a lingbi azo kue so aye ti sö kuâ na lâ ti Jéhovah alondo hio ti sala ye 
 Mo zia bê ti mo na Nzapa biani ? 
 ‘ I gi royaume ti Nzapa kozoni . ’ ​ — MATTHIEU 6 : 33 . 
 1 , 2 . 
 Na ndo tënë ti kua , ye wa mbeni maseka - koli asara ? 
 na ngbanga ti nyen ? 
 MBENI maseka - koli aye lani ti mû maboko mingi na kongregation ti lo . 
 Me kpale ni ayeke so kua ti lo akanga lege na lo ti gue lakue na abungbi . 
 Ye nyen lo sara ti leke kpale so ? 
 Lo sara si fini ti lo aduti na aye mingi pëpe , lo ke kua ti lo ; na pekoni lo wara mbeni kua nde so azi lege na lo ti sara akua ti kongregation . 
 Laso , a yeke futa lo kete ahon ti kozo , me lo lingbi ti bâ lege ti aye so atia sewa ti lo nga ti mû maboko mingi na kongregation . 
 Mo hinga ngbanga ti nyen maseka - koli so asara ye tongaso ? 
 Mo bâ so mo lingbi ti mû mara ti desizion tongaso ? 
 A yeke ye ti gonda ti tene so mingi ti aChrétien amû mara ti desizion tongaso awe . 
 Ye so ala sara afa na gigi so ala zia bê ti ala na zendo ti Jésus so lo tene : “ I gi royaume ti Nzapa na mbilimbili ti Lo kozoni , na fade A mû ye so kue na i nga . ” . 
 Ala zia bê ti ala na Jéhovah ti bata ala ahon ti zia bê ti ala na sese so . ​ — aProverbe 3 : 23 , 26 . 
 Ngbanga ti nyen ambeni zo alingbi ti hunda tere ti ala wala wango so ayeke ti gi Royaume ti Nzapa kozoni andu biani ngoi ti e ? 
 Teti so gigi ni akpengba laso , ambeni alingbi ti hunda tere ti ala wala maseka - koli so amû nzoni desizion . 
 Laso , mbeni mbage ti azo ayeke na yâ ti kota nzinga na mbeni mbage ni ayeke na mosoro mingi so ade ti bâ ni lâ oko na yâ ti mbaï pëpe . 
 Mingi ti azo na yâ ti akodoro so ayeke na pasi ti mosoro ayeke na nzara ti gi alege kue ti sara si fini ti ala aga nzoni kete . 
 Na mbeni mbage , gingo bê ti azo mingi na yâ ti akodoro ti mosoro ayeke ti bata gi nzoni duti so ala yeke na yâ ni . 
 A yeke tongaso ngbanga ti so gere ti konomi ti ala aluti nzoni pëpe , ala lingbi ti girisa kua ti ala hio , na ala yeke na apatron so ayeke hunda ye mingi na mbage ti azo ti kua ti ala . 
 Teti so gingo kobe ti lâ oko oko ayeke mbeni kpale , ambeni zo alingbi ti hunda tere ti ala : ‘ Wango so ayeke ti gi Royaume kozoni alingbi biani na ngoi so e yeke dä so ? ’ 
 Ti kiri tënë na hundango tënë so , zia e bâ azo so lani Jésus ayeke sara tënë na ala . 
 I zia ti “ gi bê ti i ” 
 4 , 5 . 
 Jésus amû tapande wa ti fa so a yeke na lege ni ti tene azo ti Nzapa agi bê ti ala ahon ndo ni pëpe ndali ti aye ti lâ oko oko ? 
 Jésus ayeke lani na sese ti Galilée . 
 Lo yeke sara tënë na gbâ ti azo so alondo na ando nde nde . 
 Peut - être mingi ti ala ayeke azo ti mawa , na gi wungo ti ala kete si ayeke azo ti mosoro . 
 Ye oko , Jésus awa ala ti gi kozoni ti wara mosoro pëpe , me ti bata kozoni mbeni ye so ayeke na ngere ngangu mingi , so ayeke mosoro ti yingo . 
 Lo tene : “ I gi bê ti i tënë ti fini ti i pëpe , fade i te nyen , wala i nyon nyen , wala i yü bongo ti nyen . 
 Fini ahon kobe pëpe ? 
 na tere ahon bongo pëpe ? ” ​ — Matthieu 6 : 25 . 
 Ti mingi ti azo so ayeke mä , atënë ti Jésus alingbi na dutingo ti ala oko pëpe . 
 Ala hinga so tongana ala sara kua ngangu pëpe , sewa ti ala ayeke bâ pasi na pekoni . 
 Ye oko , Jésus atene na ala ti bâ andeke . 
 Andeke ayeke gi kobe ti yanga ti ala lâ na lâ , me Jéhovah ayeke bata ala . 
 Jésus adabe ti ala nga na ndo lege so Jéhovah ayeke bata na akongo ti ngonda , so pendere ti ala ahon ti Salomon na yâ gloire ti lo kue . 
 Tongana Jéhovah ayeke bata andeke na akongo , lo lingbi ande nga ti bata e pëpe ? . 
 Tongana ti so Jésus atene , fini ( âme ) ti e na tere ti e ayeke kota ye mingi ahon kobe so e yeke vo ti bata na fini ti e , na ahon bongo so e wara ti yü na tere ti e . 
 Tongana e mû ngangu ti e kue ti gi ti wara na kobe ti tengo ni na bongo ti yungo ni na e zia nga mbeni ye so akono teti kusala ti Jéhovah pëpe , e yeke hon na tere ti ye so e yeke na fini ndali ni . ​ — Zo - ti - fa - tene 12 : 15 . 
 Bâ aye na lege ni 
 ( a ) Kungba wa aChrétien ayeke na ni ? 
 ( b ) A - Chrétien ayeke zia bê ti ala kue na zo wa ? 
 Biani , Jésus ayeke wa lani pëpe azo so ayeke mä lo ti zia ti sara kua na ti duti ti ku gi tongaso ti tene Nzapa amû ye na sewa ti ala . 
 Même andeke ayeke gi kobe ndali ti ala mveni nga ndali ti amolenge ti ala . 
 Ni la , ti tene ala te ye , a lingbi akozo Chrétien asara kua . 
 A yeke na ala ti yô akungba ti ala ti sewa . 
 A lingbi aChrétien so asara kua na gbe ti zo na ala so ayeke angbâa asara kua nzoni . 
 Fani mingi , bazengele Paul asara kua tongana wasarango tente ti bata na tere ti lo . 
 Ye oko , aChrétien so azia bê ti ala gi pëpe na kua ti mitele ti bata na tere ti ala . 
 Ala zia bê ti ala na Jéhovah . 
 Nda ni la si ala yeke na siriri ti bê so azo ayeke na ni pëpe . 
 Wasungo psaume atene : “ Azo so azia bê ti ala na L’Eternel , ala yeke tongana Hoto ti Sion so alingbi yengi pëpe , me a ngbâ lakue . ” ​ — Psaume 125 : 1 . 
 Zo so azia bê ti lo biani na Jéhovah pëpe , bango ndo ti lo alingbi ti duti so wa ? 
 Zo kue so azia bê ti lo biani na Jéhovah pëpe alingbi ti bâ aye ni na mbeni lê nde . 
 Ti mingi ti azo , mosoro ti mitele la ayeke kota ye so ayeke bata zo . 
 Ni la , ambeni babâ na mama ayeke wa amolenge ti ala ti mû kota mbage ti lâ ti pendere ti ala ti manda mbeti ayo . 
 Ababâ na mama ni ayeke na beku so ye so ayeke leke ande amolenge ni ti wara mbeni nzoni kua ti nginza . 
 Mawa ni ayeke so , ambeni sewa Chrétien abâ so ala girisa aye mingi teti ala mû ngoi nga na ngangu ti ala kue ti mû lege na amolenge ni ti manda mbeti ayo . 
 Ye ti pekoni ayeke so amolenge ni azia lê ti ala na ndo aye ti yingo mbeni pëpe na ala tomba gi peko ti aye ti mitele . 
 Tongana nyen aChrétien ayeke gi ti bâ ye na lege ni ? 
 Ni la , aChrétien ti ndara ahinga so wango ti Jésus alingbi na ngoi ti laso legeoko tongana ti so alingbi na ngoi ti lo , na ala yeke gi ti bâ ye na lege ni . 
 Même tongana a yeke ti ala ti mû ngoi mingi teti kua ti mitele ti yô na akungba so Mbeti ti Nzapa amû na ala , ala yeke zia lâ oko pëpe si bezoin ti wara nginza avuko lê ti ala na ndo aye ti yingo so ayeke kota ye mingi . ​ — Zo - ti - fa - tene 7 : 12 . 
 “ I gi bê ti i pëpe ” 
 Tongana nyen Jésus adë bê ti azo so azia bê ti ala biani na Jéhovah ? 
 Na yâ tënë ti lo so lo fa na li ti hoto , Jésus awa azo so ayeke mä lo , lo tene : “ I gi bê ti i pëpe , na i tene pëpe , Fade e te nyen ? 
 wala , Fade e nyon nyen ? 
 wala , Fade e yü bongo ti nyen ? 
 Teti aGentil agi ye so kue ; Babâ ti i na yayu ahinga i ye ye so kue . ” . 
 Tënë so amû ngangu na zo biani ! 
 Tongana e zia bê ti e biani na Jéhovah , fade lo yeke duti ande dä ti mû maboko na e lakue . 
 Me , atënë ti Jésus so apusu nga zo ti gbu li ti lo . 
 Atënë ni adabe ti e so tongana e mû bê ti e kue ti ‘ gi ’ akungba ti sese so , bibe ti e ayeke tongana ti “ aGentil ” , azo so ayeke atâ Chrétien pëpe . 
 Lâ ni so mbeni maseka - koli aga ti hunda wango na Jésus , tongana nyen Jésus afa so koli so aye amosoro ti lo mingi ahon ye kue ? 
 Mbeni lâ , mbeni maseka - koli so ayeke na mosoro mingi ahunda Jésus na ndo ye so ayeke nzoni lo sara ti wara fini ti lakue lakue . 
 Jésus adabe lo na aye so Ndia ( so ngangu ni angbâ na ngoi ni so ) ahunda ti sara . 
 Maseka - koli ni atene na Jésus ti dë bê ti lo : “ Mbi bata tënë so kue lakue , ye nyen amanke mbi ? ” 
 Kiringo tënë ti Jésus na koli so alingbi ti kpa ye so ayeke ngangu na lê ti azo mingi . 
 Jésus atene na lo : “ Tongana mo ye ti ga zo so alingbi kue , mo gue mo kä ye ti mo kue , mo mû nginza ni na awanzinga , na fade mo yeke na mosoro na yayu . 
 Na mo ga mo tambela na peko ti Mbi . ” . 
 Maseka - koli so ague na vundu , teti a yeke ngangu na lo ti zia mosoro ti lo . 
 Atâa so lo ye Jéhovah mingi , amosoro ti lo agbu bê ti lo mingi ahon Jéhovah . 
 11 , 12 . ( a ) Atënë ti gbungo li wa Jésus atene lani na ndo mosoro ? 
 ( b ) Tongana nyen aye ti mosoro alingbi ti kanga lege na zo ti sara na Jéhovah ? 
 Ye so amû lege na Jésus ti tene mbeni tënë so adö bê , lo tene : “ A yeke ngangu na zo ti mosoro ti lï na yâ royaume ti yayu . . . . 
 Lingo ti zo ti mosoro na yâ royaume ti Nzapa ayeke ngangu ahon hongo ti chameau na dû ti suä . ” . 
 Jésus aye ti tene so fade mbeni wamosoro alingbi ti lï na yâ Royaume pëpe ? 
 Ên - ën , teti lo tene : “ Azo alingbi sara ye so pëpe , me Nzapa alingbi sara ye kue . ” . 
 Biani , na lege ti mungo maboko ti Jéhovah ambeni zo ti mosoro achangé bê ti ala ti ga aChrétien na ala wara yingo vulu . 
 Me , tongana Jésus atene atënë ti dongo bê so , nda ni ayeke dä . 
 Lo yeke mû lani gbotongo mê . 
 Tongana mbeni zo azia bê ti lo mingi na aye ti mosoro ti lo tongana ti maseka - koli so , a lingbi ti kanga lege na lo ti sara na Jéhovah na bê ti lo kue . 
 Tënë so ayeke tâ tënë teti lo so ayeke wamosoro awe nga teti lo so “ aye ti wara mosoro ” . . 
 Ti zia bê kue na amosoro ti sese so alingbi ti gue na mbeni zo ti pensé so ‘ ye ti yingo amanke lo ’ pëpe . 
 Ye ti pekoni ayeke so , lo lingbi ti tene nga so lo yeke na bezoin ti tene Jéhovah amû maboko na lo pëpe . 
 Lo lingbi ti ku ti tene a sara ye na lo nde na yâ ti kongregation . 
 Na lo lingbi ti mû mingi ti ngoi ti lo ti wara nzoni na peko ti amosoro ti lo ahon ti sara kua ti Jéhovah . 
 Gi lakue ti bâ aye na lege ni 
 Sioni bango ndo wa aChrétien ti Laodicée ayeke ândö na ni ? 
 Ambeni zo so lani ayeke na sioni bango ndo na ndo mosoro ayeke na yâ kongregation ti Laodicée na ngoi ti akozo Chrétien . 
 Jésus atene na ala : “ Mo tene , Mbi yeke na mosoro , mosoro ti mbi awu mingi , na ye amanke mbi pëpe ; na mo hinga pëpe mo yeke zo ti vundu , mo yeke zo ti pono , mo yeke wanzinga , mo yeke waziba , mo yeke zo so tere ti mo ayeke senge . ” 
 A yeke lani mosoro ti ala si asara si azo ti Laodicée ayeke na vundu na lege ti yingo pëpe . 
 Kpale ni ayeke so ala zia bê ti ala mingi na mosoro ti ala ahon Jéhovah . 
 Ye so asara si na lege ti yingo ala “ yeke wâ gi kete kete , ” na Jésus ayeke lani nduru ti ‘ dë ala na gigi . ’ ​ — Apocalypse 3 : 14 - 17 . 
 Ngbanga ti nyen aChrétien Hébreu alingbi na gonda ti Paul ? 
 Me bazengele Paul agonda lani aChrétien Hébreu teti bango ndo ti ala na ngoi ti ye ti ngangu so asi na ala kozo . 
 Lo tene : “ I sara be - nzoni na ala so ayeke na kanga , na tongana azo afuti ye ti i , i duti na ngia , teti i hinga i yeke na ye ti nzoni ahon so angbâ lakue . ” . 
 Bê ti aChrétien so aso lani pëpe ndali ti aye ti mosoro ti ala so azo afuti ni . 
 Ala bata ngia ti ala ngbanga ti so ala gbu ngangu ye ti ala ti ngere ngangu : “ ye ti nzoni . . . so angbâ lakue . ” 
 Legeoko tongana zo ti kango ye ti toli ti Jésus so akä aye ti lo kue ti vo na perle oko ti ngere ngangu , ala leke na bê ti ala ti gbu beku ti ala na ndo Royaume ngangu , atâa ye wa ahunda na ala ti sara . 
 So nzoni bango ndo biani ! 
 Tongana nyen mbeni ita - wali na Libéria azia aye ti Royaume na kozo ndo ? 
 A - Chrétien mingi laso alë nga nzoni bango ndo tongaso . 
 Na tapande , na sese ti Libéria , mbeni ita - wali awara pasa ti gue ti manda mbeti na senda - gi . 
 Na kodoro so , azo ni abâ mara ti ye so tongana lege ti tene kekereke mo bata tere ti mo nzoni . 
 Ye oko , lo yeke pionnier , wafango tënë ti ngoi kue , na a tisa lo ti gue ti fa tënë teti kete ngoi tongana pionnier spécial . 
 Lo soro ti gi Royaume kozoni na lo ngbâ na yâ kua ti pionnier . 
 Lo gue lani na ndo so a tokua lo dä na lo to nda ti manda Bible na azo 21 na yâ ti nze ota . 
 Maseka ita - wali so na ambeni saki mingi tongana lo agi Royaume kozoni , atâa so sarango tongaso alingbi ti sara si ala duti na akungba mingi pëpe . 
 Tongana nyen ala bata mara ti bango ndo tongaso na yâ ti mbeni sese so aye tënë ti akungba mingi ? 
 Ala lë ambeni nzoni sarango ye . 
 Zia e bâ ambeni . 
 16 , 17 . ( a ) Ngbanga ti nyen tâ be - ti - molenge ayeke kota ye mingi tongana e ye ti zia bê ti e na Jéhovah ? 
 ( b ) Ngbanga ti nyen a yeke nzoni ti ngbâ ti zia bê na azendo ti Nzapa ? 
 Tâ be - ti - molenge : Mbeti ti Nzapa atene : “ Zia bê ti mo kue na L’Eternel , na zia bê ti mo na hingango ye ti mo mveni pëpe . 
 Mo bi bê ti mo na Lo na lege ti mo kue , na fade Lo sara si lege ti mo aga mbilimbili . 
 Mo bâ mo mveni tongana wandara pëpe . ” . 
 Ngoi na ngoi , mbeni ye so e soro ti sara alingbi ti duti nzoni na lê ti zo . 
 Me , nzoni Chrétien ayeke bâ ndo na mbage ti Jéhovah ti fa lege na lo . 
 ‘ Na lege ti lo kue ’ , so ti tene tongana a yeke atënë so andu kongregation , mandango mbeti wala kua ti nginza , sarango ngia wala mbeni ye nde , na tâ be - ti - molenge lo yeke gi wango ti Jéhovah . ​ — Psaume 73 : 24 . 
 Ziango bê na azendo ti Jéhovah : Paul atene lani : “ Zo so aga na Nzapa , a yeke ngbanga ti lo ti mä na bê so Nzapa ayeke , na Lo yeke Zo ti futa ye na ala so agi Lo . ” . 
 Tongana e dë kite so Jéhovah alingbi ti sara si azendo ti lo aga tâ tënë , e lingbi ti tene so a yeke na lege ni ti ‘ sara ye na sese so ’ . . 
 Na mbage , tongana mabe ti e akpengba , fade e yeke zia pëpe ti gi Royaume kozoni . 
 Tongana nyen zo alingbi ti sara si mabe ti lo akpengba lakue ? 
 A yeke na lege ti gango nduru na Jéhovah lakue , ti sambela lo na bê kue na ti manda ye lo mveni lakue . 
 Tongana Gbia David , e lingbi ti sambela , e tene : “ Mbi zia bê ti mbi na Mo , O L’Eternel , mbi tene , Mo yeke Nzapa ti mbi . 
 O ! 
 nzobe ti Mo ayeke kota mingi ! ” ​ — Psaume 31 : 15 , 20 . 
 18 , 19 . ( a ) Tongana nyen nzara ti sara kusala ngangu ayeke kpengba mabe ti e na Jéhovah ? 
 ( b ) Ngbanga ti nyen ayeke nzoni ti tene Chrétien aduti nduru ti gbanzi ye na tere ti lo ? 
 Sarango kusala ti Jéhovah na bê kue : Paul azia lani kamba na popo ti ziango bê na azendo ti Jéhovah na nzara ti sara kusala ngangu ; lo tene : “ E ye azo oko oko kue na popo ti i ti fa na gigi nzara ti sara kusala so si i hinga tënë kue ti beku ti i juska na nda ni . ” . 
 Tongana e yeke na ye mingi ti sara na yâ kusala ti Jéhovah , fade lo yeke mû maboko na e . 
 Lakue tongana e bâ maboko ti lo na ndo ti e , mabe ti e na lo akpengba , e yeke ‘ duti kpô , ye ayengi e pëpe ’ . . 
 Mabe ti e akiri awara ngangu , na beku ti e akpengba biani . ​ — aEphésien 3 : 16 - 19 . 
 Dutingo nduru ti gbanzi ye na tere : Paul adö lege ti nzoni kusala so lo yeke sara ândö ti mû peko ti Jésus . 
 Lo soro lani polele mbilimbili ye so lo ye ti sara , atâa so ngoi na ngoi ye akpengba na lo na lege ti mitele . 
 Jéhovah atene pëpe so fade awakua ti lo ayeke ga azo ti mosoro ; nga ngoi na ngoi gigi alingbi ti kpengba na ala . 
 Tongana e yeke nduru ti zi ambeni ye na yâ fini ti e na ti gbanzi ye na tere ti e , e yeke fa so e leke na bê ti e biani ti sara gi na Jéhovah . ​ — 1 Timothée 6 : 6 - 8 . 
 Ngbanga ti nyen be - nze - pepe ayeke kota ye teti lo so azia aye ti Royaume na kozo ndo ? 
 Be - nze - pepe : Disciple Jacques awa lani amba ti lo awamabe , lo tene : “ Tongaso , aita , i duti na be - nze - pepe juska singo ti Seigneur . ” . 
 Na yâ ti sese so ye kue ayeke tambela gi na loro , a yeke ngangu ti duti na be - nze - pepe . 
 E ye si aye ague hio hio . 
 Me Paul awa e ti mû tapande ti ala so ‘ aga ahéritier ti zendo na lege ti mabe na be - nze - pepe . ’ . 
 Zia mo duti nduru ti ku Jéhovah . 
 Fini ti lakue lakue na yâ paradis na ndo sese , a yeke biani ye so a lingbi mo ku ni ! 
 ( a ) Nyen la e yeke fa tongana e zia aye ti Royaume na kozo ndo ? 
 ( b ) Ye wa e yeke sara tënë ande na ndo ni na yâ article ti peko ? 
 Biani , wango ti Jésus ti gi Royaume kozoni alingbi biani na ngoi ti e . 
 Tongana e sara ni , e yeke fa na gigi so e zia bê ti e biani na Jéhovah na e soro gi oko nzoni lege so alingbi Chrétien atambela dä . 
 Me , Jésus awa nga e ti ngbâ ti ‘ gi mbilimbili ti Nzapa kozoni ’ . 
 Na yâ article ti peko , e yeke bâ ande ngbanga ti nyen e yeke na mbilimbili bezoin ti wango so laso . 
 Mo lingbi ti fa nda ni ? 
 • Na ndo tënë ti aye ti mitele , nzoni bango ndo wa Jésus awa e ti duti na ni ? 
 • Ye nyen e manda na yâ toli ti Jésus na ndo chameau na dû ti suä ? 
 • Anzoni sarango ye wa ayeke mû maboko na e ti gi Royaume ti Nzapa kozoni ? 
 [ Foto na lembeti 21 ] 
 Mingi ti azo so amä lani Jésus ayeke awanzinga 
 [ Foto na lembeti 23 ] 
 Maseka - koli wamosoro so aye amosoro ti lo mingi ahon Nzapa 
 [ Foto na lembeti 23 ] 
 Zo ti kango ye ti toli ti Jésus akä aye ti lo kue ti vo perle oko ti ngere ngangu 
 [ Foto na lembeti 24 ] 
 Tongana e yeke na ye mingi ti sara na yâ kusala ti Jéhovah , fade lo yeke mû maboko na e 
 Gingo mbilimbili ayeke bata e ande 
 “ I gi . . . mbilimbili ti [ Nzapa ] kozoni . ” ​ — MATTHIEU 6 : 33 . 
 1 , 2 . 
 Desizion wa so adö bê mbeni maseka - wali Chrétien amû lani ? 
 na ngbanga ti nyen lo mû desizion so ? 
 MBENI ita - wali na sese ti Asie ayeke sara lani kua tongana wakuasu na mbeni ndokua ti letäa . 
 Lo mû bê ti lo na kua ti lo , lo gue na kua ni na ngbonga ni na lo yeke lango na kua ni pëpe . 
 Ye oko , teti kua ti lo ni ayeke ti biani biani pëpe , na peko ti mbeni ngoi a ga ti bâ lo wala lo lingbi ti ngbâ na kua ni . 
 Kota zo ti place ti kua ni atene na maseka ita - wali ni so ni ye ti tene lo ngbâ na kua ni biani biani na même ti zia lo na kota place , me gi tongana lo bungbi na ni si . 
 Na kuru go ita - wali ni ake na lo , atâa so lo hinga so fade a yeke tomba lo na kua ni . 
 Ita - wali so asara tâ mbilimbili ye la ? 
 Biani , lo sara ye alingbi tâ na tënë ti Jésus , so lo tene : “ Me i gi . . . mbilimbili ti [ Nzapa ] kozoni . ” . 
 Ti ita so , mungo peko ti akpengba - ndia so ayeke mbilimbili ayeke lani kota ye mingi na lê ti lo ahon matabisi kue so lo lingbi ti wara na lege ti sarango pitan . ​ — 1 aCorinthien 6 : 18 . 
 Mbilimbili ayeke kota ye 
 Mbilimbili ayeke nyen ? 
 “ Mbilimbili ” aye ti tene ngbango nduru na akpengba - ndia so afa lege na zo ti tambela nzoni . 
 Na yâ ti Bible , tënë ni na yanga ti Hébreu na Grec aye ti tene “ ye so aba pëpe ” wala “ ye so ayeke na lege ni . ” 
 A ye pëpe ti tene ti duti mbilimbili na lê ti mo mveni , ti bâ ye na lege ti andia ti mo mveni . 
 A yeke mbilimbili so alingbi na akpengba - ndia ti Jéhovah . 
 A yeke mbilimbili ti Nzapa . ​ — aRomain 1 : 17 ; 3 : 21 . 
 Ngbanga ti nyen mbilimbili ayeke kota ye teti Chrétien ? 
 Ngbanga ti nyen mbilimbili ayeke kota ye ? 
 Ngbanga ti so Jéhovah so ayeke “ Nzapa . . . ti mbilimbili ” ayeke yeda na azo ti lo tongana ala sara ye so ayeke mbilimbili . 
 Zo kue so asara ye kirikiri alingbi ti ga nduru na lo pëpe . 
 Nda ni la bazengele Paul awa lani mingi Timothée , lo tene : “ Mo kpe lege ti nzara nde nde so asara apendere , na mo gi lege ti wara . . . mbilimbili , ” nga na ambeni kpengba nzoni sarango ye na tere ni . 
 A yeke nga ngbanga ni si tongana Paul afa lani ambage nde nde ti aye ti e ti bira ti yingo , lo sara tënë ti “ mbilimbili tongana bongo ti wen ” . ​ — aEphésien 6 : 14 . 
 Tongana nyen azo so ayeke awasiokpari alingbi ti gi mbilimbili ? 
 Tâ tënë , zo oko ti duti mbilimbili kue ayeke pëpe . 
 Azo kue ayeke mbilimbili - kue pëpe ndali ti Adam , na azo ayeke awasiokpari , ala yeke mbilimbili pëpe , ngbene ye so a dü ala . 
 Ye oko , Jésus atene so a lingbi e gi mbilimbili kozoni . 
 Zo alingbi ti sara ni tongana nyen ? 
 Zo alingbi ti sara ni teti so Jésus amû lani fini ti lo so ayeke nzoni - kue tongana ye ti zi na e , na tongana e mä na bê na sandaga so , fade Jéhovah ayeke duti nduru ti pardone asiokpari ti e . 
 Na ndo gere ti ye so , tongana e yeke manda akpengba - ndia ti Jéhovah so ayeke mbilimbili na e sara kue ti kpe ni ( na lege so e sambela ti hon ndo ti asiokpari ti e ) , fade Jéhovah ayeke yeda na vorongo ti e . 
 Tënë so adë bê ti mo pëpe ? 
 Azo ti mbilimbili na yâ sese ti kirikiri 
 Ngbanga ti nyen na ngoi ti akozo Chrétien sese ni ayeke nzoni ndo teti ala pëpe ? 
 Lâ ni so Jésus amû yanga na adisciple ti lo ti duti atémoin ti lo “ juska na nda ti sese kue ” , mbeni ngangu kpale ayeke na gbele ala . 
 Ndo ti kusala ti ala ni kue ayeke na “ tïtî wato - sioni ” , Satan . 
 Sese ni abuba lani na sioni bibe so lo maï ni , na sioni bibe so yeke na gbele ala alingbi ti gbu ala . 
 Ti ala , sese ni ayeke lani mbeni nzoni ndo pëpe . 
 Gi na gingo mbilimbili ti Nzapa kozoni si ala lingbi ti gbu ngangu na ti bata be - biani ti ala . 
 Mingi na popo ti ala agbu lani ngangu , me ambeni na popo ni amû mbeni lege nde ahon ti mû “ lege ti mbilimbili ” . ​ — aProverbe 12 : 28 ; 2 Timothée 4 : 10 . 
 Akungba wa so mbeni Chrétien ayeke na ni ahunda ti tene lo ke sioni ngangu so sese ayeke sara ? 
 Sese ni ayeke nzoni ndo ti duti teti aChrétien ti laso ahon ti akozo Chrétien ? 
 Oko pëpe ! 
 Sese ni ayeke même sioni ahon ti ngoi ti akozo Chrétien . 
 Na ndo ni , a bi Satan na sese awe na lo yeke sara bira na aChrétien so a sa yingo na ndo ti ala , “ tanga ti ahale ti [ wali ni ] , ala so abata komandema ti Nzapa , na ala bata tënë ti témoin ti Jésus . ” . 
 Lo yeke sara nga bira na azo kue so amû maboko na “ hale ” so . 
 Ye oko , aChrétien alingbi ti kpe sese ni pëpe . 
 Atâa so ala mû mbage na sese ni pëpe , a lingbi ala duti dä . 
 Na a lingbi ala fa tënë dä ti gi azo so bê ti ala ayeke mbilimbili na ti fa ye na ala ti ga adisciple ti Christ . 
 Tongaso , teti so aChrétien alingbi ti kpe asioye ti sese so kue pëpe , a lingbi ala luti ti koli na gbele ni . 
 Zia e bâ asioye osio ti sese so ayeke sara ngangu na ndo ti azo . 
 Ye ti pitan : mbeni gbanda 
 Ngbanga ti nyen azo ti Israël ato nda ti sambela anzapa ti Moab ? 
 Nduru na hunzingo ti ngu 40 ti ala na yando , gbâ ti azo ti Israël adö lege ti mbilimbili azia . 
 Ala duti lani témoin ti aye ti kpene so Jéhovah asara ti sö ala , na ala yeke fadeso na ndo lege ti gue na Sese ti Zendo . 
 Ye oko , tâ gi na ngoi so tambela ti ala ni ayeke gue ti hunzi , ala to nda ti sambela anzapa ti azo ti Moab . 
 Ngbanga ti nyen ? 
 Ala tï na yâ “ nzara ti mitele ” . . 
 Mbeti ni atene : “ Azo ni akomanse ti sara pitan na amolenge - wali ti sese ti Moab ” . ​ — Nombre 25 : 1 . 
 9 , 10 . 
 Aye wa laso ahunda ti tene e zia na li ti e so sioni nzara ti mitele alingbi ti buba zo ? 
 Ye so asi so afa polele lege so sioni nzara ti mitele alingbi ti buba azo so asara hange pëpe . 
 A yeke nzoni e manda ye dä , mbilimbili ngbanga ti so ye ti pitan aga laso mbeni ye so azo ti sese kue abâ ni na nzoni lê . 
 Mbeni mbeti - sango ti Amerika atene : “ Kozo na ngu 1970 , azo na yâ Amerika kue abâ dutingo koli na wali sân ti sara mariage tongana ye so ndia ake . 
 Me ti fadeso , a yeke ye so a yeke sara ni na ndo kue . 
 Ndambo ti azo so ayeke sara mariage , même ahon so , aduti koli na wali kozoni si ala gue ti sara mariage . ” 
 Mara ti dutingo tongaso andu gi kodoro so pëpe . 
 A yeke na ndo lê sese kue , na mawa ni ayeke so , ambeni Chrétien amû nga pekoni : même ala buba iri ti ala na yâ kongregation ti Nzapa . ​ — 1 aCorinthien 5 : 11 . 
 Na ndo ni , asango mingi na ndo aye ti pitan akpa ye so amû ndo kue laso . 
 Alimon na akapa ti singa - le atene so ayeke tâ na lege ni teti amaseka ti bungbi na mbeni zo kozo si ala sara mariage . 
 A bâ bungbingo koli na koli wala wali na wali tongana ye so ayeke nzoni . 
 Na azo angbâ ti sigigi na afoto mingi mingi so afa polele sarango pitan . 
 A yeke ngangu oko pëpe ti wara alimon ti pitan na ndo Internet . 
 Na tapande , mbeni wagosinga atene so molenge ti lo ti koli ti ngu mbasambala alondo na ekole aga atene na lo na nzerengo tere so mbeni kamarade ti ni ti ekole atï na ndo mbeni limon na ndo ti Internet . 
 Limon ni afa awali ngbonda senge so ayeke sara aye ti pitan . 
 Li ti babâ ni akpe kue na mango tënë ni ; me amolenge oke si atï na ndo amara ti aye tongaso sân ti tene ababâ ti ala ahinga ? 
 Na ababâ oke si ahinga mbilimbili aye so ayeke na yâ angia ti vidéo so amolenge ti ala ayeke sara ? 
 Mingi ti angia so azo ayeke sara na limon afa asioni ye na ndo ti pitan , asarango ye ti ayingo sioni na sioye ti ngangu . 
 Tongana nyen asewa alingbi ti bata tere ti ala na ye ti pitan ti sese so ? 
 Tongana nyen asewa alingbi ti tomba na tere ti ala asioni “ ngia ” tongaso ? 
 A yeke na gingo mbilimbili ti Nzapa kozoni nga na kengo ti ndu aye kue so ayeke ti pitan . 
 Ababâ na mama so lê ti ala akpengba na ndo aye so amolenge ti ala ayeke sara na so ayôro na yâ amolenge ni ndoye ti Jéhovah na ti andia ti lo so ayeke mbilimbili , ayeke mû maboko na ala ti kpe porno , angia ti vidéo ti porno , alimon ti pitan na ambeni ye so apusu zo ti sara sioni . ​ — Deutéronome 6 : 4 - 9 . 
 * 
 Ngangu so azo ayeke sara na ndo ti e : mbeni kpale 
 Kpale wa alondo lani na ngoi ti akozo Chrétien ? 
 Lâ ni so Paul ayeke na kodoro ti Lystre na sese ti Asie Mineure , lo sava mbeni koli na lege ti ye ti kpene . 
 Bible atene : “ Tongana azo so asi singo abâ ye so Paul asara , ala yä yanga ti ala , ala sara tënë na yanga ti azo ti Lycaonie , ala tene , Anzapa azu na popo ti e na tere ti zo . 
 Na ala di iri ti Barnabas Jupiter , na ti Paul Mercure , teti a yeke lo so asara tënë mingi . ” . 
 Kete na pekoni , gi a - oko azo so agi ti fâ Paul na Barnabas . 
 Ti bâ ni mbilimbili , mbeto ti amba ti ala ayeke mingi na yâ ti azo so . 
 Ye ni mo bâ mo tene tongana ambeni zo ti yâ ti akodoro ni aga lani Chrétien , a yeke ngangu na ala ti zi na yâ li ti ala mbeto ti aye so alingbi ti si na zo . 
 Na yâ mbeti so lo sû na aChrétien ti Colosses , Paul agboto mê ti ala na ndo tënë ti ‘ sambelango a - ange . ’ ​ — aColossien 2 : 18 . 
 Ambeni angobo ti sarango ye wa a lingbi Chrétien akpe ni ? 
 na tongana nyen lo lingbi ti wara ngangu ti sara ni ? 
 Laso , atâ Chrétien nga ayeke na bezoin ti kpe angobo ti sarango ye so azo abâ ni na nzoni lê , so gere ni alondo na yâ anzapa ti wataka na so ague nde na akpengba - ndia ti aChrétien . 
 Na tapande , na ambeni kodoro , mingi ti angobo ti asarango ye so andu matanga ti dungo wala ti kuâ aluti na ndo mvene so atene zo ayeke na mbeni yingo so ayeke sigigi na lâ ti kuâ ti lo . 
 Ambeni kodoro ayeke dä so ngobo ni ayeke ti fâ amolenge - wali na ganza . 
 So ayeke sarango sioni na zo , mbeni senge senge sarango ye so ague tâ oko pëpe na bê ti ndoye so a lingbi ababâ na mama so ayeke aChrétien aduti na ni teti amolenge ti ala . 
 Tongana nyen aChrétien alingbi ti luti ngangu na gbele ngangu so azo ayeke sara na ndo amba ti ala na ti zia lege ti aye so ? 
 A yeke na ziango bê kue na Jéhovah . 
 Fade Nzapa ti mbilimbili ayeke kpengba na lo yeke bata zo so atene na lo na bê ti lo kue : “ [ Mo ] yeke Ndo Ti Bata tere ti mbi na Gbada Ti Bira ti mbi ; Nzapa ti mbi , Lo so mbi zia bê ti mbi na Lo . ” ​ — Psaume 91 : 2 ; aProverbe 29 : 25 . 
 Girisa Jéhovah pëpe 
 Gbotongo mê wa Jéhovah amû lani na azo ti Israël kete kozoni si ala lï na Sese ti Zendo ? 
 Kete kozoni si Israël alï na Sese ti Zendo , Jéhovah agboto mê ti ala ti girisa lo pëpe . 
 Lo tene : “ Mo bata nzoni si mo girisa L’Eternel Nzapa ti mo pëpe , na lege ti bata komandema ti Lo pëpe , na kpengba - tene ti Lo pëpe , na kpengba - ndia ti Lo pëpe , so mbi komande mo laso . 
 Tongana mo te kobe alingbi na nzara ti mo , na mo sara da ti nzoni , na mo lango na yâ ni , na tongana akota nyama na akete nyama ti mo awu mingi , na argent ti mo na lor ti mo awu mingi , na ye ti mo kue awu mingi , mo bata nzoni si bê ti mo aga kota pëpe , na mo girisa L’Eternel Nzapa ti mo pëpe . ” ​ — Deutéronome 8 : 11 - 14 . 
 Tongana nyen e lingbi ti hinga na bê ti e so e yeke girisa Jéhovah pëpe ? 
 Mara ti ye tongaso alingbi ti si na e laso ? 
 Biani , tongana aye so e zia na kozo ndo ayeke nzoni pëpe . 
 Ye oko , tongana e gi mbilimbili ti Nzapa kozoni , fade tâ vorongo ti Nzapa ayeke duti ye so ayeke kota na ahon atanga ni kue na yâ fini ti e . 
 Tongana ti so Paul awa e ti sara , fade e yeke ‘ zia l’heure ti e ahon senge pëpe ’ na e hinga so a lingbi e sara ye hio na yâ kusala ti e ti fango tënë . 
 Me tongana wungo tere wala gingo alege ti wara ngoi ti sara ngia ayeke kota na lê ti e ahon gango na bungbi na guengo na fango tënë , e lingbi ande ti girisa Jéhovah na lege so e yeke bâ lo tongana ye so aga na peko na yâ fini ti e . 
 Lani , Paul atene so na lâ ti nda ni fade azo “ andoye ngia , me ala ndoye Nzapa pëpe ” . . 
 Anzoni Chrétien ayeke bâ tere ti ala lakue ti tene mara bibe tongaso alï na bê ti ala pëpe . ​ — 2 aCorinthien 13 : 5 . 
 Hange na bibe ti dutingo yamba 
 Sioni bibe wa lani Eve na ambeni Chrétien ti ngoi ti Paul afa ni ? 
 Na Eden , Satan awara lege ti zingo nzara ti bê ti Eve so aye ti duti yamba . 
 Eve aye lani ti mû desizion lo mveni na ndo ye so ayeke nzoni na sioni na lê ti lo . 
 Na ngoi ti akozo Chrétien , ambeni zo ti kongregation ti Corinthe ayeke lani na bibe ti dutingo yamba . 
 Ala tene ala hinga ye mingi ahon Paul , na lo he ala na iringo ala akota bazengele . ​ — 2 aCorinthien 11 : 3 - 5 ; 1 Timothée 6 : 3 - 5 . 
 Tongana nyen e lingbi ti kpe ti maï na yâ bê ti e bibe ti dutingo yamba . 
 Na yâ sese ti laso , mingi ti azo ayeke “ azo ti kpengba - li , azo so baba asi bê ti ala , ” na bibe so alï bê ti ambeni ita . 
 Ambeni aga même awato ti tâ tënë . 
 Tongana andu tënë ti tâ vorongo ti Nzapa , ayeke nzoni e bâ ndo na mbage ti Jéhovah ti gi fango lege ti lo na ti sara kua maboko na maboko na “ ngbâ be - ta - zo na ti ndara ” nga na a - ancien ti kongregation . 
 So ayeke lege ti gingo mbilimbili la , na a yeke bata e si bibe ti dutingo yamba amaï na bê ti e pëpe . 
 Kongregation ti ala so a sa yingo na ndo ti ala ayeke “ pilier na gere ti tene - biani . ” 
 A yeke Jéhovah si alu ni ti bata e na ti fa lege na e . 
 Ti yeda na kota kua so ala yeke sara ayeke mû ande maboko na e ti ‘ sara ye oko pëpe na lege ti fango tere , ’ me ti ba li ti e na gbe ti ye so ayeke mbilimbili na lê ti Jéhovah . ​ — aPhilippien 2 : 2 - 4 ; aProverbe 3 : 4 - 6 . 
 Mû tapande ti Jésus 
 A wa e ti mû tapande ti Jésus na alege wa ? 
 Na ndo Jésus , prophétie ti Mbeti ti Nzapa atene lani : “ Mo ndoye mbilimbili na mo ke sioye . ” . 
 So biani mbeni nzoni bibe ti tene e mû pekoni ! . 
 Lani Jésus angbâ gi na ndo hingango ambilimbili kpengba - ndia ti Jéhovah pëpe ; lo ndoye ni nga . 
 Ni la , tongana lani Satan atara lo na yando , Jésus aku même kete pëpe ti ke ti gue nde na “ lege ti mbilimbili ” na lo ngbâ na ndo desizion ti lo . ​ — aProverbe 8 : 20 ; Matthieu 4 : 3 - 11 . 
 19 , 20 . 
 Aye ti nzoni wa ayeke ga na lege ti gingo mbilimbili ? 
 Tâ tënë , asioni nzara ti mitele alingbi ti duti ngangu . 
 Ye oko , tongana mbilimbili ane na lê ti e , fade ye so ayeke kpengba e ti ke sioye . 
 Fade ngangu ndoye ti mbilimbili ayeke bata e na ngoi so e tingbi na sioye na gbele e . 
 Girisa tënë so pëpe : tongana e tï na yâ tara , andâ e zia Satan asö benda awe . 
 Bâ tongana nyen a yeke nzoni ti luti na lo na ti mû songo benda ni na Jéhovah ! ​ — aProverbe 27 : 11 ; Jacques 4 : 7 , 8 . 
 Ngbanga ti so ala gi mbilimbili , atâ Chrétien ‘ asi na lengo ti mbilimbili so aga na lege ti Jésus Christ , ti mû gloire na Nzapa na ti sepela Lo . ’ . 
 Ala “ yü zo - ti - fini , lo so A créé lo na lege ti Nzapa na yâ mbilimbili na nzoni - kue ti tene - biani . ” . 
 Ala yeke ti Jéhovah na ala yeke na fini teti kusala ti lo , me ti nzere na ala mveni pëpe . 
 Bâ ye so ayeke na gbe ti bibe ti ala nga na sarango ye ti ala la . 
 So ngia si ala zia na bê ti Babâ ti ala so ayeke na yayu ! ​ — aProverbe 23 : 24 . 
 [ Kete tënë na gbe ni ] 
 Anzoni wango teti ababâ na mama ti bata sewa ti ala na ye ti pitan ayeke na yâ buku Lingu ti Tâ Ngia ti Sewa , so aTémoin ti Jéhovah asigigi na ni . 
 Mo lingbi ti fa nda ni ? 
 • Ngbanga ti nyen a yeke kota ye ti gi mbilimbili ? 
 • Tongana nyen azo so ayeke awasiokpari alingbi ti gi mbilimbili ? 
 • Ambeni ye wa ti sese so a lingbi Chrétien agi ti kpe ni ? 
 • Tongana nyen gingo mbilimbili ayeke bata e ? 
 [ Foto na lembeti 26 ] 
 Ti adisciple ti Jésus , sese ni ayeke lani mbeni nzoni ndo pëpe 
 [ Foto na lembeti 27 ] 
 Amolenge so a fa na ala ti ndoye Jéhovah ayeke wara ande ngangu ti ke ye ti pitan 
 [ Foto na lembeti 28 ] 
 Ambeni zo ti Israël agirisa lani Jéhovah na peko ti so ye ti ala awu na Sese ti Zendo 
 [ Foto na lembeti 29 ] 
 Tongana Jésus , aChrétien ake ye ti kirikiri 
 E zia ndo na Zabolo pëpe 
 “ I zia ndo na zabolo pëpe . ” ​ — AEPHÉSIEN 4 : 27 . 
 Ngbanga ti nyen azo mingi adë kite so Zabolo ayeke dä ? 
 TETI angu ngbangbo mingi kozoni , azo mingi apensé so Zabolo ayeke mbeni zo so didi ayeke na li ti lo , li ti gere ti lo ayeke tongana ti bagara , lo yü bengba bongo , lo gbu mbeni ye tongana wen so maboko ni ayo na yanga ni ayeke use so lo yeke pusu na azo ti sioni na lê ti wâ ti enfer . 
 Bible ayeda na tënë so pëpe . 
 Ye oko , ti tâ tënë ni , bango ndo so apusu azo mingi ti dë kite so Zabolo ayeke dä wala ti pensé so Zabolo ayeke zo pëpe ; ti ala , lo yeke gi sioni so ayeke na yâ ti tere ti zo awe . 
 Ambeni ye wa Bible afa ni na ndo ti Zabolo ? 
 Bible afa na e so ambeni zo abâ Zabolo na lê ti ala na a fa nga na e ambeni ye so afa polele so Zabolo ayeke dä . 
 Jésus Christ abâ lani Zabolo na ngoi so lo ngbâ na yayu tongana ange nga lo sara tënë na Zabolo na ngoi so lo yeke na sese . 
 Atâa so Mbeti ti Nzapa afa na e pëpe iri so ange so ayeke na ni kozo , a iri lo Zabolo ( so nda ni aye ti tene “ zo ti pango zo ” ) ndali ti so lo pa Nzapa lani . 
 A iri lo nga Satan ( so nda ni aye ti tene “ zo ti kengo tënë ” ) , ngbanga ti so lo ke tënë ti yanga ti Jéhovah . 
 Bible atene Satan Zabolo ayeke “ ngbo ti giriri ” , peut - être ndali ti so lo handa lani Eve na lege ti mbeni ngbo . 
 A hinga lo nga tongana “ wato - sioni . ” ​ — Matthieu 6 : 13 . 
 * 
 Fade e yeke bâ hundango tënë wa ? 
 E so e yeke awakua ti Jéhovah , e ye kete pëpe ti kpa Satan , kota wato ti oko tâ Nzapa . 
 Ni la , a lingbi e mä wango ti bazengele Paul so atene : “ I zia ndo na zabolo pëpe . ” . 
 Tongaso , ambeni mbilimbili sarango ye ti Satan wa la a lingbi e kpa lo na ni pëpe ? 
 Mû tapande ti kota wapango zo so pëpe 
 Tongana nyen “ wato - sioni ” apa Nzapa lani ? 
 Iri Zabolo alingbi biani na “ wato - sioni ” so teti lo yeke wapango zo . 
 Ti pa zo aye ti tene ti diko atënë ti wataka , asioni tënë , abuba tënë na ndo ti mbeni zo . 
 Nzapa amû lani yanga na Adam , lo tene : “ Lê ti keke ti hinga nzoni na ti hinga sioni , mo te pëpe ; teti na lâ ni so mo te lê ni so , fade mo kui biani . ” . 
 A fa peko ti ndia so na Eve nga ; ye oko , na lege ti mbeni ngbo , Zabolo asara tënë na Eve , lo tene : “ I lingbi kui biani pëpe , teti Nzapa ahinga na lâ ni so i te lê ni , fade lê ti i alungula , na i ga tongana Nzapa , i hinga nzoni na sioni . ” . 
 Biani , so a yeke tâ pango Jéhovah Nzapa la ! 
 Ngbanga ti nyen a lingbi Diotrèphe akiri tënë lani ndali ti pango ndo ? 
 Nzapa amû yanga lani na azo ti Israël , lo tene : “ Mo fono tongana zo ti kunyon zo [ wala zo ti pango zo ] na popo ti azo ti mo pëpe . ” . 
 Bazengele Jean asara lani tënë ti mbeni zo ti pango ndo ti ngoi ti lo , lo tene : “ Mbi sara mbeni mbeti na eglize ; me Diotrèphe , lo so aye kozo ndo na popo ti ala , lo mä e pëpe . 
 Teti tënë so , tongana mbi ga , fade mbi dabe azo na kusala so lo yeke sara , teti lo sara sio tënë ti mbana na tere ti e . ” . 
 Diotrèphe ayeke pa lani Jean na a lingbi lo kiri tënë ngbanga ni . 
 Tâ Chrétien wa la ayeke ye ande dä ti sara ye tongana Diotrèphe na ti kpa Satan , kota wapango zo ? 
 6 , 7 . 
 Ngbanga ti nyen e yeke ye ande pëpe ti pa mbeni zo ? 
 Ngbene ye giriri juska laso , fani mingi a pa awakua ti Jéhovah ngangu nga a diko atënë ti wataka na ndo ti ala . 
 “ Akota sacrificateur na amaître ti ndia aluti , ala klame [ Jésus ] mingi . ” . 
 Kota prêtre Ananias na ambeni zo abi lani atënë ti wataka na li ti Paul . 
 Nga Bible asara tënë ti Satan tongana lo so “ aklame aita ti e . . . , lo so aklame ala na gbele Nzapa lâ na bï . ” . 
 Aita so Satan ayeke diko atënë ti wataka na iri ti ala ayeke aChrétien so a sa yingo na ndo ti ala na so ayeke na ndo sese na lâ ti nda ni so . 
 Mbeni Chrétien ayeke ye ande pëpe ti pa mba ti lo wala ti bi atënë ti wataka na li ti lo . 
 Ye oko , ye tongaso alingbi ti si tongana e hinga nda ti atënë kue pëpe na e gue ti sara tënë na tere ti mbeni zo . 
 Na gbe ti Ndia ti Moïse , tongana mbeni zo asara tënë ti témoin ti wataka na tere ti mbeni mba ti lo na mbana , lo so adiko tënë ti wataka ni alingbi na kuâ . 
 Nga , na popo ti aye ti sioni so Jéhovah ake ni , a yeke wara “ témoin ti wataka so asara tënë ti mvene ” . . 
 Biani , e ye pëpe ti mû tapande ti Satan , kota wapango zo nga wadikongo atënë ti wataka na iri ti zo . 
 Kpe asarango ye ti kozo wafango zo 
 Tongana nyen Zabolo aga “ wafango zo giriri kozoni ” ? 
 Zabolo ayeke wafango zo . 
 Jésus atene : “ Lo yeke wafango zo giriri kozoni . ” . 
 A to nda ni giriri na kozo ye so lo sara ti gboto Adam na Eve yongoro na Nzapa si Satan aga wafango zo . 
 Lo gboto kuâ lo ga na ni ndo kozo koli na kozo wali nga na ndo amolenge ti yâ ti ala . 
 A yeke nzoni ti bâ so gi mbeni tâ zo si alingbi ti sara ye so , me pëpe gi sioni so ayeke na yâ tere ti zo . 
 Tongana ti so 1 Jean 3 : 15 afa , tongana nyen e lingbi ti ga awafango zo ? 
 Mbeni oko ti aKomandema Bale - oko atene : “ A lingbi mo fâ zo pëpe . ” . 
 Tongana lo yeke sara tënë lani na aChrétien , bazengele Pierre atene : “ A lingbi zo oko na popo ti e ahu pono pëpe na lege ti fango zo . ” . 
 Tongaso , e awakua ti Jéhovah e yeke ye ande pëpe ti fâ zo . 
 Ye oko , e yeke ga ande azo ti fango zo na lê ti Nzapa tongana e ke mbeni ita ti e Chrétien na e ye ti tene lo kui . 
 Bazengele Jean atene : “ Azo kue so ake aita ti ala ayeke awafango zo , na e hinga wafango zo ayeke na fini ti lakue lakue na yâ lo pëpe . ” . 
 A mû lani yanga so na azo ti Israël : “ Mo ke ita ti mo na bê ti mo pëpe . ” . 
 Zia e duti nduru ti leke akpale kue so alondo na popo ti e na ambeni mba ti e Chrétien , tongaso si Satan wafango zo abuba beoko ti e ti aChrétien pëpe . ​ — Luc 17 : 3 , 4 . 
 Luti ngangu ti ke babâ ti mvene 
 10 , 11 . 
 Ti luti ngangu ti ke Satan , babâ ti mvene , a lingbi e sara nyen ? 
 Zabolo ayeke wamvene . 
 Jésus atene : “ Tongana lo tene mvene , lo sara tënë ti lo mveni , teti lo yeke wamvene na babâ ti mvene . ” . 
 Satan adü lani mvene na Eve . 
 Me nde na Satan , Jésus aga ti lo lani na sese ti fa tënë ti témoin ti tâ tënë . 
 E so e yeke adisciple ti Christ , tongana e ye ti luti ngangu ti ke Zabolo , a lingbi e tene mvene pëpe na e handa zo pëpe . 
 A lingbi e “ sara tene - biani ” wala e tene tâ tënë . 
 Jéhovah “ Nzapa ti tene - biani ” ayeke iri deba nzoni gi na ndo ti aTémoin ti lo so ayeke tene tâ tënë . 
 Azo ti sioni ayeke na droit oko pëpe ti sara kusala na iri ti Jéhovah . ​ — Psaume 31 : 6 ; 50 : 16 ; Esaïe 43 : 10 . 
 Tongana e bâ zingo e na gbe ti amvene ti Satan na nene ni , e yeke ngbâ ande gi na tere ti bungbi ti vorongo ti aChrétien so ayeke “ lege ti tene - biani ” wala tâ tënë . 
 Atënë kue so atâ Chrétien ayeke fa ni ayeke ye so a iri ni “ tene - biani ti Tene - nzoni ” . . 
 Tâ salut ti e aluti gi na ndo lege so e yeke “ tambela na lege ti tene - biani ” , so ti tene e ngbâ na ndo ni nga e ke “ babâ ti mvene . ” ​ — 3 Jean 3 , 4 , 8 . 
 Ke Satan , kota apostat 
 12 , 13 . 
 A lingbi e bâ a - apostat tongana nyen ? 
 Ange so aga lani Zabolo ayeke kozo na yâ ti tâ tënë . 
 Me Jésus atene : “ Lo duti na tene - biani pëpe , teti tene - biani ayeke na yâ lo pëpe . ” . 
 Ngbene ye giriri juska laso , tâ kota apostat so angbâ gi ti sara kpengba - li na “ Nzapa ti tene - biani . ” 
 Ambeni Chrétien ti ngoi ti abazengele atï lani na yâ “ son ti zabolo ” peut - être ndali ti so ala zia si a handa ala na a gue na ala yongoro na tâ tënë . 
 Ndani la , Paul awa lani Timothée so ayeke mba ti lo na yâ kusala ti fa ye na ala na tâ be - ti - molenge tongaso si ala lingbi ti wara ngangu na lege ti yingo na ala sigigi na yâ gbanda ti Satan . 
 Biani , a yeke tâ nzoni mingi ti gbu tâ tënë ngangu na ti zia lâ oko pëpe si bango ti apostat agboto e . 
 Ndali ti so ala dengi mê ti ala ti mä Zabolo na ala ke amvene ti lo pëpe , Adam na Eve ake yanga ti Nzapa na ala ga a - apostat . 
 Tongaso , a lingbi e dengi mê na tënë ti apostat ? 
 A lingbi e diko abuku ti ala wala e bâ aye so ala zia ni na ndo ti Internet ? 
 Tongana e ndoye Nzapa nga e ndoye tâ tënë , e yeke sara ande aye so pëpe . 
 A lingbi e zia lege pëpe na a - apostat ti ga na yâ ti da ti e wala même a lingbi e bara ala pëpe , ndali ti so tongana e sara tongaso e yeke ‘ ga fon ala na sio kusala ti ala . ’ . 
 Zia e tï lâ oko pëpe na yâ handa ti Zabolo ti dö “ lege ti tene - biani ” ti aChrétien ti zia na ti mû peko ti awafango ye ti wataka so ayeke gi ti ga “ na ambeni fango ye ti mvene so ayeke gue na zo na kuâ ” na so ayeke tara ti gbu e na ‘ lege ti atënë ’ ti handa ti sara si e ga ye ti ngere . ​ — 2 Pierre 2 : 1 - 3 , Fini Mbuki , 2001 . 
 14 , 15 . 
 Gbotongo mê wa Paul amû lani na a - ancien ti Ephèse nga na Timothée ? 
 Paul atene lani na a - ancien ti Ephèse : “ I bata tere ti i mveni , na i bata kundu so kue so Yingo Vulu asara si i ga [ asurveillant , NW ] na popo ni , na i mû kobe na eglize ti Seigneur so Lo vo na mênë ti Lo mveni . 
 Mbi hinga , tongana mbi gue awe , fade aïkai [ “ asioni mbo ti ngonda ” , FM 01 ] alï na popo ti i , ala zia kundu ni pëpe ; na fade azo alondo na popo ti i mveni , ala fa tënë ti kirikiri si adisciple ague na peko ti ala . ” . 
 Tongana ngoi ayeke hon , a - apostat so alondo lani biani na popo ti aChrétien na ala “ fa tënë ti kirikiri ” . 
 Nduru na ngu 65 , bazengele Paul awa Timothée ti ‘ fa nda ti tene - biani na lege ni . ’ 
 Na pekoni lo tene : “ Me mo kpe pande senge ti tënë kirikiri , teti fade tënë so asara si azo ake Nzapa mingi ahon , na fade tënë ti ala ate tongana gangrène . 
 Hyménée na Philète ayeke na popo ti azo tongaso , ala zia lege ti tene - biani , ala tene lâ ti londongo ti awakinda ahon awe , na ala kinda mabe ti ambeni zo . ” 
 Biani , sarango ye ti a - apostat ato nda ni lani awe ! 
 Me Paul akiri atene : “ Me kpengba gere ti da so Nzapa asara aluti . ” ​ — 2 Timothée 2 : 15 - 19 . 
 Atâa gbanda wa si Satan , kota apostat , ayeke ga na ni , ngbanga ti nyen e ngbâ lakue be - ta - zo na Nzapa nga na Tënë ti lo ? 
 Satan asara kua fani mingi na a - apostat ti buba lege ti tâ vorongo Nzapa , me kue gbä tâ vorongo ni angbâ lakue . 
 Nduru na ngu 1868 , Charles Taze Russell ato nda ti gi ti bâ mbilimbili yâ ti atënë ti mabe so azo ayeda na ni aninga awe na yâ ti aEglize so atene ala yeke aChrétien . 
 Lo bâ so aEglize so afa peko ti Bible na lege ni oko pëpe . 
 Russell na mbeni kete wungo ti azo so ayeke gi ti hinga tâ tënë azia na sese mbeni kete bungbi ti azo so ayeke manda tënë ti Nzapa na gbata ti Pittsburgh , Amerika . 
 Ti si juska laso , a sara nduru na ngu 140 awe so aTémoin ti Jéhovah akono hingango ye ti ala nga na ndoye ti ala na mbage ti Nzapa na ti Tënë ti lo . 
 Atâa agbanda wa si Satan , kota apostat , ayeke ga na ni , hango lê so ngbâa be - ta - zo na ti ndara ayeke na ni na lege ti yingo amû maboko na e juska fadeso ti ngbâ be - ta - zo na Jéhovah nga na Tënë ti lo . ​ — Matthieu 24 : 45 . 
 Zia si mokonzi ti sese so ahon mo na ngangu pëpe 
 17 - 19 . 
 Sese so ayeke na gbe ti Zabolo ayeke nyen ? 
 Na ngbanga ti nyen a lingbi e ndoye ni pëpe ? 
 Mbeni kode ti Satan ti gbu e na gbanda ti lo ayeke ti pusu e ti ndoye sese so , so ti tene bungbi ti azo ti kirikiri so ague yongoro na Nzapa awe . 
 Jésus a iri Zabolo “ mokonzi ti sese so ” nga lo tene : “ Ye oko ti lo ayeke na yâ Mbi pëpe . ” . 
 Biani , a yeke nzoni e zia lege oko pëpe na Satan ti hon e na ngangu ! 
 E hinga so “ sese so kue ayeke na tïtî wato - sioni ” so . 
 Ni la , Zabolo alingbi lani ti mû na Jésus “ aroyaume kue ti sese ” gi tongana Jésus asara mbeni ye ti a - apostat , ti kuku ti voro lo . 
 Me Jésus so ayeke molenge ti Nzapa ake ni na kuru go . 
 Sese so Satan ayeke na li ni aye adisciple ti Christ pëpe . 
 A yeke tâ na lege ni si bazengele Jean agboto lani mê ti e ti ndoye sese so pëpe ! 
 Jean asû na mbeti , lo tene : “ I ndoye sese so pëpe , wala ye so ayeke na sese so . 
 Tongana mbeni zo andoye sese so , ndoye ti Babâ ayeke na yâ lo pëpe ; teti ye kue so ayeke na sese so , nzara ti mitele , nzara ti lê , na fandara ti fini , alondo na Babâ pëpe , me a londo na sese so . 
 Na sese so ayeke hon , na nzara ni kue , me zo so asara ye so Nzapa aye , lo duti lakue lakue . ” . 
 A lingbi e ndoye sese so pëpe , ndali ti so aye so ayeke na yâ ni ayeke aye ti mitele na ague tâ nde mingi na andia ti Jéhovah Nzapa . 
 Ka tongana ndoye ti sese ni so angbâ na yâ ti bê ti e ? 
 Tongana ayeke tongaso , zia e sambela Nzapa ti mû maboko na e ti hon ndo ti ndoye ti sese ni so nga na nzara ti aye ti mitele so ague gere oko na ni . 
 Tongana e zia na li ti e so a yeke “ ayingo sioni ” so lê ti e alingbi ti bâ ala pëpe si “ akomande ” na ndo azo ti kirikiri ti sese so , biani e yeke sara ande ngangu kue ti “ ga sioni pëpe na lege ti ye ti sese so ” . ​ — Jacques 1 : 27 ; aEphésien 6 : 11 , 12 ; 2 aCorinthien 4 : 4 . 
 Ngbanga ti nyen a lingbi ti tene so e yeke “ ti sese so pëpe ? ” 
 Na ndo adisciple ti lo , Jésus atene lani : “ Ala yeke ti sese so pëpe , legeoko tongana Mbi yeke ti sese so pëpe . ” . 
 A - Chrétien so a sa yingo na ndo ti ala nga na afon ala so amû tere ti ala na Nzapa awe ayeke sara ngangu kue ti duti na sioni oko pëpe na lege ti tambela ti ala nga na lege ti yingo , na ti duti nde na sese so . 
 Sese ni so ayeke sara ye ti kirikiri ake e ndali ti so e duti nde na ni na e yeke ‘ azo ti fango tënë ti mbilimbili ’ . . 
 Biani , e yeke na popo ti azo ti sese ni , so mo yeke wara na popo ti ala azo ti pitan , azo ti sarango lango - sioni , ti gbungo ye ti azo na ngangu , azo ti sambelango ayanda , azo ti nzi , awamvene nga na angbâa ti sämba . 
 Me e wara “ yingo ti sese so pëpe , ” teti a yeke pëpe ngangu ti siokpari ti sese so si apusu e ti sara ye . ​ — 1 aCorinthien 2 : 12 . 
 Zia ndo na Zabolo pëpe 
 21 , 22 . 
 Tongana nyen si e lingbi ti sara ye alingbi na wango ti Paul so ayeke na aEphésien 4 : 26 , 27 ? 
 Ahon ti tene e zia “ yingo ti sese so ” apusu e ti sara ye , a yeke yingo ti Nzapa si ayeke fa lege na e ; yingo ni so alë na yâ ti e aye tongana ndoye nga na ngangu ti kanga nzara ti tere . 
 Ndoye nga na ngangu ti kanga nzara ti tere amû maboko na e ti luti na gbele ti angangu so Zabolo ayeke sara na ndo mabe ti e . 
 Lo ye si bê ti e ‘ ahanda e ti sara sioni ’ me yingo ti Nzapa amû maboko na e ‘ ti sara ngonzo pëpe , na ti zia ngonzo ti wâ ’ . . 
 Biani , a lingbi ti si so ngonzo ti e ni ayeke na lege ni , me bazengele Paul amû na e wango so : “ Tongana ngonzo agbu i , i bata si i sara siokpari pëpe ; i zia lâ akui na i na ngonzo na bê ti i pëpe , na i zia ndo na zabolo pëpe . ” ​ — aEphésien 4 : 26 , 27 . 
 Ngonzo so asara e alingbi ti dü siokpari tongana e ngbâ ti bata ni na bê ti e . 
 Tongana e ngbâ na ngonzo tongaso , e yeke mû lege na Zabolo ti zia kangbi na yâ ti kongregation wala ti pusu e ti sara ye ti sioni . 
 Tongaso , a lingbi e leke hio atënë so alondo na popo ti e na ambeni ita na mbeni lege so amû ngia na bê ti Jéhovah . 
 Ni la , a yeke nzoni e zia lege na yingo ti Nzapa ti fa lege na e , e duti na ngangu ti kanga nzara ti tere , nga e zia lâ oko pëpe si même ngonzo ti e ni so ayeke na lege ni ague na e ti bata zo na bê pëpe , ti sara sioni wala ti ke mbeni zo pëpe . 
 Na yâ article ti peko , e yeke bâ ande ahundango tënë wa ? 
 E londo ti manda ambeni sarango ye ti tere ti Zabolo so alingbi e kpa lo na ni pëpe . 
 Me ambeni zo alingbi ti hunda tere ti ala : A lingbi e sara mbeto ti Satan ? 
 Ngbanga ti nyen si Satan ayeke pusu azo ti sara ngangu na aChrétien ? 
 E lingbi ti sara nyen ti tene Zabolo ahon e pëpe ? 
 [ Kete tënë na gbe ni ] 
 Bâ molongo ti a - article na ndo li ti tënë “ Zabolo ayeke dä biani ? ” 
 na yâ Tour ti Ba Ndo ti 15 novembre 2005 . 
 Mo yeke kiri tënë tongana nyen ? 
 • Ngbanga ti nyen a lingbi e pa mbeni zo lâ oko pëpe ? 
 • Tongana ti so 1 Jean 3 : 15 afa , tongana nyen e lingbi ti sara hange si e ga azo ti fango zo pëpe ? 
 • A lingbi e bâ a - apostat tongana nyen , na ngbanga ti nyen ? 
 • Ngbanga ti nyen a lingbi e ndoye sese so pëpe ? 
 [ Foto na lembeti 23 ] 
 E zia ndo lâ oko pëpe na Zabolo ti buba beoko ti e ti aChrétien 
 [ Afoto na lembeti 24 ] 
 Ngbanga ti nyen Jean awa e ti ndoye sese so pëpe ? 
 E ke Satan , na fade lo kpe e ! 
 “ I mä Nzapa , me i ke zabolo , na fade lo kpe i . ” ​ — Jacques 4 : 7 . 
 1 , 2 . ( a ) Mbeni sarango ye ti Zabolo ayeke dä so asigigi na yâ ti Esaïe chapitre 14 : a yeke so wa ? 
 ( b ) E yeke bâ ahundango tënë wa ? 
 ZABOLO ayeke tâ kota zo ti fandara . 
 Tënë ti fandara ti lo asigigi polele na yâ ti atënë so Esaïe , prophète ti Nzapa , asû pekoni . 
 Ngu 100 tongaso kozoni si Babylone aga lani ngangu kodoro so akomande sese mobimba , a sara tënë ti awakua ti Jéhovah tongana azo so ayeke fa atënë so na tere ti “ gbia ti Babylone ” , ala tene : “ Mo tene na bê ti mo , Fade mbi ma na yayu ; fade mbi yä trône ti mbi na nduzu ahon atongoro ti Nzapa [ molongo ti agbia so ayeke ahale ti David ] ; . . . fade mbi sara si mbi mveni mbi ga tongana Lo Ti Nduzu Ahon Kue . ” . 
 Fandara ti “ gbia ti Babylone ” akpa tâ gi bibe so Satan , “ nzapa ti sese so ” , ayeke na ni . 
 Fade fandara so Satan ayeke na ni ayeke hunzi ande na vundu , legeoko tongana ti molongo ti agbia ti Babylone so atï lani tingo ti kamene . 
 Ye oko , teti so Zabolo angbâ na fini , peut - être e yeke hunda tere ti e na atënë so : A lingbi e sara mbeto ti Satan ? 
 Ngbanga ti nyen lo yeke pusu azo ti sara ngangu na aChrétien ? 
 E lingbi ti sara nyen si Zabolo ahon ndo ti e pëpe ? 
 A lingbi e sara mbeto ti Zabolo ? 
 3 , 4 . 
 Ngbanga ti nyen aChrétien so a sa yingo na ndo ti ala nga na afon ala asara mbeto ti Zabolo pëpe ? 
 Atënë so Jésus Christ afa ge akpengba biani aChrétien so a sa yingo na ndo ti ala . 
 Lo tene : “ Zia mbeto asara mo pëpe tënë ti pono so fade a si na mo ; bâ , fade zabolo abi ambeni oko oko ti i na da ti kanga , si a lingbi tara i ; na fade ye ti vundu asara i lâ bale - oko . 
 Duti be - ta - zo juska na kui , na fade Mbi mû na mo couronne ti fini ti lakue lakue . ” . 
 A - Chrétien so a sa yingo na ndo ti ala nga na amba ti ala so ayeke na beku ti wara fini na ndo sese asara mbeto ti Zabolo pëpe . 
 Ala yeke na mbeto pëpe ; me a dü ala dungo na ni tongaso pëpe . 
 Nda ni ayeke so ala yeke na kota kpengo mbeto ti Nzapa nga ala yeke ‘ kpe ti bata tere ti ala na gbede ti kpangbi ti lo . ’ ​ — Psaume 34 : 9 ; 36 : 8 . 
 Akozo disciple ti Jésus Christ , so ayeke na mbeto pëpe , aduti lani be - ta - zo juska na kuâ atâa pasi so ala bâ . 
 Mbeto ti ye so Satan Zabolo alingbi lani ti sara na ala agbu ala pëpe , teti ala hinga so Jéhovah ayeke zia lâ oko pëpe azo so aduti be - ta - zo na lo . 
 Legeoko nga laso , atâa akota ye ti ngangu so a yeke sara na ala , aChrétien so a sa yingo na ndo ti ala nga na afon ala so ayeke na beku ti wara fini na sese aleke na bê ti ala ti ngbâ lakue be - ta - zo na Nzapa . 
 Ye oko , bazengele Paul atene so Zabolo ayeke na ngangu ti mû kui na zo . 
 A lingbi tënë so azia mbeto na yâ ti e ? 
 Mbeti ti aHébreu 2 : 14 , 15 afa na e nyen ? 
 Paul atene so Jésus ‘ akamata tere ti zo ’ tongaso “ si na lege ti kui Lo lingbi futi lo so ayeke na ngangu ti mû kui , so atene , zabolo ; na Lo lingbi zi ala kue so ayeke angbâa ti mbeto ti kui na lâ ti fini ti ala kue . ” . 
 Teti so lo yeke na “ ngangu ti mû kui , ” Satan akomande Judas Iscariote , na pekoni lo sara kusala na akota zo ti aJuif na ti aRomain ti fâ Jésus . 
 Ye oko , na lege ti kuâ ti lo tongana sandaga , Jésus azi e azo so e yeke awasiokpari na gbe ti ngangu ti Satan na lo mû na e lege ti wara fini ti lakue lakue . ​ — Jean 3 : 16 . 
 6 , 7 . 
 Na lege wa Satan ayeke na ngangu ti mû kui ? 
 Na lege wa Zabolo ayeke na ngangu ti mû kui ? 
 Biani , na ngoi so Satan ato nda ti sara akusala ti lo ti sioni , amvene so lo tene aga na kuâ na ndo ti azo . 
 Ye so asi ndali ti so Adam asara lani siokpari na tongaso lo ga na siokpari nga na kuâ na ndo ti azo kue . 
 Nga , awakua ti Satan so ayeke na ndo ti sese ge ayeke sara ngangu na azo ti Jéhovah , ngoi na ngoi ala yeke sara ngangu na ala juska na kuâ legeoko tongana ti so ala sara lani na Jésus Christ . 
 Ye oko , a lingbi e pensé pëpe so Zabolo ayeke na ngangu ti mû kui na zo oko oko kue so lo ye ti fâ lo . 
 Nzapa ayeke bata ala so ayeke ti lo na lo yeke zia ande lege lâ oko pëpe na Satan ti futi biaku biaku atâ wakua ti lo kue so ayeke na ndo sese . 
 Tâ tënë , Jéhovah ayeke zia si a sara ngangu na azo ti lo kue , nga lo yeke zia lege si ambeni na popo ti e awara kuâ na peko ti atara so Zabolo ayeke ga na ni . 
 Ye oko , Bible asara tënë ti pendere beku ti londongo ti akuâ ndali ti ala so ayeke na yâ “ mbeti ti dabe ” ti Nzapa . 
 Na Zabolo alingbi oko pëpe ti kanga lege na Nzapa ti zingo azo na kuâ ! ​ — Malachie 3 : 16 ; Jean 5 : 28 , 29 ; Kusala 24 : 15 . 
 Ngbanga ti nyen Satan ayeke sara ngangu na e ? 
 Ngbanga ti nyen Zabolo ayeke sara ngangu na awakua ti Nzapa ? 
 Teti so e yeke awakua be - ta - zo ti Nzapa , Zabolo ayeke tâ na nda ti tënë ti sara ngangu na e . 
 Satan aye gi ti buba mabe ti e . 
 E yeke na mbeni kpengba songo na Babâ ti e ti yayu , na Satan ayeke na nzara ti futi songo ni so . 
 Ye oko , bê ti e alingbi pëpe ti dö na ye so teti na yaka ti Eden , Jéhovah atene lani awe so fade tënë ti ke ayeke duti ande na popo ti “ wali ” ti lo so ayeke na lege ti fä na “ ngbo ” ni nga na popo ti ‘ ahale ’ ti wali ni na ti ngbo ni . 
 Mbeti ti Nzapa afa Zabolo tongana “ ngbo ti giriri ” na a fa so ngoi ti lo angbâ mingi pëpe ni la ngonzo agbu lo mingi . 
 Ndali ti so tënë ti ke so ayeke na popo ti ahale ti wali ni na ti ngbo ni angbâ , a lingbi azo so ayeke sara na Jéhovah na so ayeke be - ta - zo aku ti tene a sara ngangu na ala . 
 Mo hinga nda ni so Satan ayeke sara ngangu na e so awe ? 
 9 , 10 . 
 Tënë wa Zabolo asigigi na ni ? 
 na tongana nyen tënë so abâ tambela ti azo ? 
 Satan asigigi na mbeni tënë so andu tënë ti zo so ayeke na droit ti komande dunia mobimba . 
 Nga , na ndo ti oko tënë so , lo kiri lo tene so azo alingbi ti duti be - ta - zo na Wasarango ala pëpe . 
 Lo ga lani na ye ti ngangu na ndo ti Job so ayeke ândö zo ti mbilimbili . 
 Ngbanga ti nyen ? 
 Ngbanga ti so Satan aye ti buba dutingo ti Job be - ta - zo na Jéhovah . 
 Wali ti Job nga na akamarade ti lo ota so ayeke “ awawango so awoko zo ” aga lani ti sara ye so Satan aleke na bê ti lo ti sara . 
 Tongana ti so buku ti Job afa , Zabolo adë gaba na Nzapa , lo tene so zo oko ayeke ngbâ ande be - ta - zo na Nzapa pëpe tongana Nzapa azia lege na ni ti tara zo ni . 
 Me Job agbu ngangu na lo fa so Satan ayeke zo ti mvene . 
 Zabolo ayeke sara ngangu laso na aTémoin ti Jéhovah gi ti futi dutingo be - ta - zo ti ala nga ti fa so atënë ti lo ayeke tâ tënë . 
 So e hinga awe so Zabolo ayeke sara ngangu na e ndali ti so lo ye biani ti buba dutingo be - ta - zo ti e na Nzapa alingbi ti mû maboko na e ti sara mbeto pëpe nga ti luti tongana koli . 
 Nzapa ti e ayeke Gbia ti dunia mobimba na lo yeke mû ande maboko na e ti ngbâ be - ta - zo . 
 Zia e gi lakue ti zia ngia na bê ti Jéhovah na dutingo azo so angbâ be - ta - zo lakue , tongaso e mû lege na lo ti kiri tënë na kota zo ti gingo tënë , Satan Zabolo . ​ — aProverbe 27 : 11 . 
 “ Mo zi e na tïtî wato - sioni ” 
 Tongana e sambela e tene “ Mo zia e tï na yâ handa pëpe , ” a ye ti tene nyen ? 
 Ti duti zo so ayeke lakue be - ta - zo ayeke kete ye pëpe ; a hunda ti sambela ngangu ndali ni , nga atënë ti yâ ti sambela so Jésus afa ni tongana tapande alingbi biani ti mû maboko na e . 
 Jésus atene : “ Mo zia e tï na yâ handa pëpe , me Mo zi e na tïtî wato - sioni . ” . 
 Jéhovah ayeke handa e pëpe ti tï na yâ ti siokpari . 
 Ye oko , ngoi na ngoi Bible ayeke tene so a yeke Nzapa si asara si atara asi , so ti tene lo zia gi lege na ni ti si . 
 Tongaso , tongana e sambela tongana ti so Jésus afa lani e yeke hunda na Jéhovah ti zia e pëpe ti tï na yâ ti tara ni . 
 Lo yeke mä sambela ti e ni teti so Mbeti ti Nzapa adë bê ti e , atene : “ Nzapa ayeke Be - Ta - Zo , fade Lo zia handa ahon ngangu ti i pëpe ; me legeoko na handa so , fade Lo leke lege ti sigigi nga , si i lingbi gbu ngangu . ” ​ — 1 aCorinthien 10 : 13 . 
 Ngbanga ti nyen e sambela e tene : “ Mo zi e na tïtî wato - sioni ” ? 
 Na peko ti so Jésus asara tënë ti handa na yâ sambela so lo fa ni tongana tapande , a yeke tâ na lege ni so lo tene : “ Mo zi e na tïtî wato - sioni . ” 
 Mbeni Bible akiri peko ti tënë ni tongaso : ‘ Bata e , si sioni ye a handa e pëpe . ’ 
 ( Tene ti Nzapa Fini Mbuki , 1989 ) . 
 Ye oko , mingi ni , na yâ ti Bible a yeke sara kusala na tënë ‘ zi na tîtï ’ gi na ndo ti azo , na Évangile ti Matthieu afa zo so ayeke “ Wahanda ” ni , Zabolo . 
 Ni la , a yeke kota ye ti sambela ti tene a zi e na tïtî “ wato - sioni ” , Satan Zabolo . 
 Lo tara ti pusu e ti sara siokpari ti ke Nzapa . 
 Tongana e sambela na e hunda ti tene a “ zi e na tïtî wato - sioni ” , e yeke hunda na Babâ ti e ti yayu ti fa lege na e nga ti mû maboko na e tongaso si Zabolo ahon ndo ti e pëpe . 
 E zia si Zabolo ahon ndo ti e pëpe 
 13 , 14 . 
 Ngbanga ti nyen a hunda lani na aChrétien ti Corinthe ti gbian sarango ye ti ala na mbage ti mbeni koli ti kongregation ni so asara pitan ? 
 Tongana Paul ayeke wa lani aChrétien ti Corinthe ti pardone amba ti ala , lo tene : “ Zo so i pardone lo , mbi pardone lo nga ; tongana mbi pardone mbeni ye , mbi pardone ye so teti i yeke na gbele Christ , si Satan ahon e pëpe , teti e hinga mayele ti lo . ” . 
 Zabolo alingbi ti hon ndo ti e na alege nde nde , me ngbanga ti nyen Paul atene lani tënë so ? 
 Paul ayeke gboto mê ti aita ti Corinthe ndali ti so ala zia lege na mbeni koli ti pitan ti ngbâ na yâ ti kongregation ni . 
 Sarango tongaso ayeke mû ngia na Satan teti so zonga atï na ndo ti kongregation ni ngbanga ti so a kanga lê na ndo “ ye ti pitan tongaso [ so ] ayeke pëpe , même na popo ti aGentil ” . 
 Na nda ni , a bi koli ni na gigi ti bungbi . 
 Me na pekoni lo gbian bê ti lo . 
 Tongana aita ti Corinthe apardone lo pëpe na ala kiri na lo na popo ti ala , Zabolo ayeke hon ndo ti ala ande na mbeni lege nde . 
 Na lege wa ? 
 Na lege so ala yeke sara ande ye na ngangu mingi na mbage ti zo ni nga ala yeke sara be - nzoni na lo pëpe legeoko tongana Satan . 
 Na tongana “ kota vundu ti zo so [ wala ti koli so agbian bê ti lo awe ] ahon ndo ti lo ” na lo dö lege ti vorongo Jéhovah lo zia , fade a - ancien ni mbilimbili ayeke duti na ambeni tënë ti kiri na ni na Jéhovah , Nzapa ti be - nzoni . 
 Biani , mbeni Chrétien ayeke ye ande pëpe ti sara ye tongana Satan ti sara pasi na zo , ti sara ye na zo na ngangu nga ti ke ti fa be - nzoni na zo . 
 Ye ti bira ti Nzapa abata e 
 Bira wa e yeke tiri ni ? 
 na songo benda ti e aluti na ndo ti nyen ? 
 Tongana e ye ti tene a zi e na tïtî Zabolo , a lingbi e tiri bira na ayingo sioni . 
 Ti sö benda na yâ ti tiri ni , a lingbi e yü “ ye ti bira ti Nzapa kue ” . . 
 Na popo ti aye ti bira ni , a yeke wara ‘ mbilimbili so ayeke tongana bongo ti wen na libe ti i ’ . . 
 Gbia Saül ti Israël ti giriri ake yanga ti Nzapa na lo bâ pasi ndali ti so yingo vulu ti Nzapa ayeke na ndo ti lo mbeni pëpe . 
 Me tongana e yeke sara ye so ayeke mbilimbili na e yeke yü aye ti bira ti e ti yingo kue , fade e yeke wara yingo vulu ti Nzapa nga na aye so e yeke na bezoin ni ti bata e na gbele Satan na asioni ange ti lo . ​ — aProverbe 18 : 10 . 
 Tongana nyen e lingbi lakue ti bata tere ti e na ayingo sioni ? 
 Ti tene e ngbâ ti bata tere ti e na gbele ayingo sioni , a lingbi e diko na e manda Mbeti ti Nzapa lakue nga e sara kusala nzoni na ambeti ti nzapa so “ wabatango - ye ti nzoni ” ayeke mû ni na e . 
 Tongaso , e yeke sara si yâ ti li ti e asi na anzoni ye ti yingo nga e yeke sara ye alingbi na wango ti bazengele Paul so : “ Aita , ye so ayeke biani , ye so ayeke ye ti voro , ye so ayeke mbilimbili , ye so ayeke na sioni kete pëpe , ye so ayeke nzoni , tënë so ayeke tënë ti nzoni , tongana nzoye na tënë ti merci ayeke dä , i bi bê ti i na ye so . ” ​ — aPhilippien 4 : 8 . 
 Nyen la ayeke mû ande maboko na e ti duti akpengba wafango nzo tënë ? 
 Jéhovah amû lege na e ti “ yü Tene - nzoni ti siriri tongana poro na gere ti i ” . . 
 Ti gue lakue na bungbi ayeke leke e ti fa nzo tënë ti Royaume ti Nzapa . 
 Biani , e yeke wara kota ngia mingi tongana e mû maboko na amba ti e ti hinga tâ tënë ti Nzapa nga ti wara liberté na lege ti yingo . 
 “ Épée ti Yingo , so ayeke Tënë ti Nzapa ” ayeke kpengba ye ti batango e nde na afango ye ti wataka nga “ ayeke na ngangu ti . . . fâ gbada ti bira ” . . 
 Sarango kusala na kode na Tënë ti Nzapa , Bible , ayeke mû maboko na e ti fa tâ tënë nga ayeke bata e si e tï pëpe na yâ ti agbanda ti Zabolo . 
 Tongana nyen si e lingbi ti “ luti ti ke mayele ti zabolo ” ? 
 Na tongo nda ti tënë ti lo na ndo aye ti bira ti yingo , Paul atene : “ I kpengba na yâ Seigneur , na yâ ngangu ti ngangu ti Lo . 
 I yü ye ti bira ti Nzapa kue , si i lingbi luti ti ke mayele ti zabolo . ” . 
 Tënë ti yanga ti Grec so a kiri pekoni na “ luti ti ke ” aye ti sara tënë ti mbeni turugu so ayeke luti ti tiri bira . 
 Atâa so Satan ayeke sara kusala na amayele ndenge na ndenge ti buba beoko ti e , ti buba yâ ti afango ye ti e wala ti futi dutingo ti e be - ta - zo na Nzapa , e luti ngangu awe ti tiri bira ti yingo . 
 Me bira ti Zabolo ni ade ti sara ye na e pëpe nga lo yeke sö ande benda lâ oko pëpe ! 
 * 
 E ke Zabolo na fade lo kpe e 
 Mbeni lege so e lingbi ti tiri ti ke Zabolo ayeke so wa ? 
 E lingbi ti sö benda na yâ ti bira ti yingo so e yeke sara na Zabolo na ayingo sioni ti lo . 
 Nda ti tënë ayeke dä oko pëpe ti sara mbeto ti Satan , teti so disciple Jacques atene : “ I mä Nzapa , me i ke zabolo , na fade lo kpe i . ” . 
 Mbeni lege ti tiri ti ke Satan nga na ayingo sioni ti lo ayeke ti kpe ti ndu aye ti yorö wala ti sara magie nga na azo so abi tere ti ala dä . 
 Mbeti ti Nzapa afa polele so alingbi awakua ti Jéhovah ake ti bâ mbadi , ti gi nda ti aye na yâ ti atongoro nga ti sara aye ti yorö . 
 Tongana , na lege ti yingo e yeke na akua mingi ti sara nga e kpengba , e yeke sara mbeto pëpe so mbeni zo ayeke bi ande e na yorö . ​ — Nombre 23 : 23 ; Deutéronome 18 : 10 - 12 ; Esaïe 47 : 12 - 15 ; Kusala 19 : 18 - 20 . 
 Tongana nyen si e lingbi ti ke Zabolo ? 
 E yeke “ ke Zabolo ” na lege so e yeke bata andia na atâ tënë ti Bible nga e yeke luti ngangu ti ke lo . 
 Sese so ayeke mä tere na Satan ndali ti so lo la lo yeke nzapa ni . 
 Ni la , e ke asarango ye ti azo ti sese so , aye tongana fandara , sarango kion , pitan , sarango ye ti ngangu nga na tombango peko ti mosoro . 
 E hinga so tongana Zabolo atara lani Jésus na yando si Jésus asara kusala na Mbeti ti Nzapa ti ke na handa ti lo , Zabolo akpe . 
 Legeoko nga , tongana e zia tere ti e kue na gbe ti Jéhovah nga e zia bê ti e kue na lo na yâ sambela , Satan ayeke ‘ kpe e . ’ . 
 Na lege ti mungo maboko ti Jéhovah Nzapa nga na ti Molenge ti lo so lo ndoye lo mingi , mbeni zo ti sara sioni na e lakue lakue ayeke dä pëpe , même lo Zabolo kue lo lingbi pëpe ! ​ — Psaume 91 : 9 - 11 . 
 [ Kete tënë na gbe ni ] 
 Ti hinga ambeni tënë mingi na ndo aye ti bira ti yingo , bâ Tour ti Ba Ndo ti français ti lango 15 mai 1992 , lembeti 21 ti si na 23 . 
 Mo yeke kiri tënë tongana nyen ? 
 • A lingbi e sara mbeto ti Satan Zabolo ? 
 • Ngbanga ti nyen Satan ayeke ga na aye ti ngangu na ndo ti aChrétien ? 
 • Ngbanga ti nyen e sambela ti tene a zi e na “ tïtî wato - sioni ” ? 
 • Tongana nyen si e lingbi ti sö benda na yâ bira ti e ti yingo ? 
 [ Foto na lembeti 26 ] 
 Akozo Chrétien so asara mbeto pëpe angbâ lani be - ta - zo juska na kuâ 
 [ Foto na lembeti 27 ] 
 Zabolo alingbi pëpe ti kanga lege na Jéhovah ti zingo na kuâ azo so lo dabe ti lo na ala 
 [ Foto na lembeti 28 ] 
 Mo yeke sambela ti tene a zi mo na “ tïtî wato - sioni ” ? 
 [ Foto na lembeti 29 ] 
 Mo yeke yü “ aye ti bira kue ti Nzapa ” ? 
 Mû tapande ti be - nze - pepe ti Jéhovah 
 “ Seigneur ayeke [ sara ye yeke , NW ] pëpe tënë ti zendo ti Lo , . . . me bê ti Lo anze na i pëpe . ” ​ — 2 PIERRE 3 : 9 . 
 Kota matabisi wa Jéhovah aye ti mû na azo ? 
 JÉHOVAH aye ti mû na e mbeni ye so mbeni zo nde alingbi ti mû na e pëpe . 
 A yeke mbeni ye so ayeke pendere mingi nga ngere ni ane mingi , ye oko , zo alingbi ti vo ni pëpe wala lo lingbi na ni pëpe . 
 Ye ni so ayeke fini ti lakue lakue : so ti tene fini so ayeke hunzi pëpe na yâ paradis na ndo sese . 
 A yeke duti ande biani ye ti mû ngia ! 
 Aye ti mungo vundu tongana papa , sioye ti ngangu , nzinga , kengo ndia , kobela na même kuâ ayeke hon ande . 
 Fade azo ayeke duti na tâ siriri na beoko na gbe ti komandema ti ndoye ti Royaume ti Nzapa . 
 Bâ tongana nyen e yeke ku kungo paradis so ! ​ — Esaïe 9 : 5 , 6 ; Apocalypse 21 : 4 , 5 . 
 Ngbanga ti nyen Jéhovah ade ti lungula sese ti Satan so pëpe ? 
 Jéhovah ayeke ku kungo ngoi so fade lo yeke leke paradis na ndo sese . 
 A yeke tâ tënë ngbanga ti so Jéhovah andoye mbilimbili na fango ngbanga ti mbilimbili . 
 A nzere na lo pëpe ti bâ azo ti sese abâ ambilimbili kpengba - ndia ti lo tongana senge ye wala ti ke ni , ti bâ azo ake na mbana yanga - ti - komande ti lo na asara ngangu na azo ti lo . 
 Ye oko , tongana Jéhovah ade ti lungula sioni sese ti Satan so pëpe , ndani ayeke dä . 
 A gue oko na atënë ti ye so lo bâ ayeke nzoni wala sioni nga na yanga - ti - komande ti lo . 
 Na lekengo atënë so , Jéhovah ayeke fa na gigi mbeni pendere sarango ye ti lo so ayeke be - nze - pepe , so atia azo mingi . 
 ( a ) Nda ti tënë ti Grec na Hébreu so a kiri pekoni na “ be - nze - pepe ” na yâ ti Bible ayeke nyen ? 
 ( b ) Fade e yeke bâ ahundango tënë wa ? 
 Tënë ti Grec so a sû pekoni na “ be - nze - pepe ” aye mbilimbili ti tene “ yongo ti bibe . ” 
 Bible ti Sango akiri pekoni fani mingi na tënë “ be - nze - pepe , ” “ bê so anze pëpe ” na “ bê . . . anze pëpe . ” 
 Atënë ni use kue ti Hébreu na ti Grec so a sû pekoni na “ be - nze - pepe ” aye ti tene ti kanga bê na ti sara ngonzo hio pëpe . 
 Tongana nyen be - nze - pepe ti Jéhovah asara nzoni na e ? 
 Aye wa e lingbi ti manda na ndo be - nze - pepe nga na kangango bê ti Jéhovah na ti awakua be - ta - zo ti lo ? 
 E hinga tongana nyen so be - nze - pepe ti Jéhovah ayeke na katikati ? 
 Zia e bâ tënë so . 
 E bâ be - nze - pepe ti Jéhovah 
 Tënë wa bazengele Pierre asû na ndo be - nze - pepe ti Jéhovah ? 
 Na ndo be - nze - pepe ti Jéhovah , bazengele Pierre asû tënë so : “ I girisa ye oko so pëpe , i so mbi ndoye i mingi ; na lê ti Seigneur , lâ oko ayeke tongana ngu kutu oko , na ngu kutu oko ayeke tongana lâ oko . 
 Seigneur ayeke [ sara ye yeke , NW ] pëpe tënë ti zendo ti Lo , na lege so ambeni zo abâ [ sarango ye yeke , NW ] ; me bê ti Lo anze na i pëpe , Lo ye mbeni zo oko akui pëpe , me Lo ye azo kue achangé bê ti ala . ” . 
 Zia e bâ atënë use so asigigi ge so alingbi ti mû maboko na e ti gbu nda ti be - nze - pepe ti Jéhovah . 
 Tongana nyen lege so Jéhovah ayeke diko ngoi andu sarango ye ti lo ? 
 Kozo tënë ni ayeke so Jéhovah adiko ngoi tongana ti e pëpe . 
 Ti Lo so ayeke kpu na kpu , ngu “ kutu ” wala saki oko ayeke gi lango oko . 
 Hongo ti ngoi alingbi ti kanga lege na lo wala ti pusu lo na ngangu ti sara ye pëpe , na lo yeke sara ye yeke yeke pëpe . 
 Teti ndara ti lo ayeke na katikati pëpe , Jéhovah ayeke ku mbilimbili ngoi ti sara ye teti nzoni ti azo kue , na lo yeke ku na be - nze - pepe ngoi ni so . 
 Ye oko , zia e tene pëpe so Jéhovah ayeke bi bê oko pëpe na apasi so awakua ti lo ayeke bâ . 
 Lo yeke Nzapa ti “ be - nzoni , ” lo so ayeke tâ ndoye ni mveni . 
 Lo lingbi ti lungula teti biaku biaku sioye kue so pasi so lo zia lege na ni teti kete ngoi aga na ni . ​ — Psaume 37 : 10 . 
 Tënë wa ayeke nzoni e tene pëpe na ndo Nzapa ? 
 Ngbanga ti nyen ? 
 Biani , a yeke kete ye pëpe ti ku a ninga ye so mo ye ti wara . 
 Ni la , tongana azo asara ye hio alingbi na azendo ti ala pëpe , ambeni ayeke tene so ala leke fade na bê ti ala ti sara ni pëpe . 
 A yeke lege ti ndara oko pëpe ti tene tënë tongaso na ndo ti Nzapa ! 
 Tongana e handa tere ti e , e tene Nzapa ayeke sara ye gi yeke yeke , hongo ti ngoi alingbi ti sara si e dë kite nga bê ti e anze , na e lingbi ti lango na lege ti yingo . 
 Na ye so ayeke sioni mingi ayeke so , azo so Pierre agboto mê ti e kozo ndali ti ala tongana awahengo ndo , wala azo so ayeke na mabe pëpe , alingbi ti handa e . 
 Na hengo ndo azo so atene : “ Zendo ti singo ti Lo ayeke na ndo wa ? 
 teti , a komanse na lâ ni so akotara alango awe , ye kue angbâ legeoko tongana a yeke giriri , a komanse na lâ ni so A créé ye kue . ” ​ — 2 Pierre 3 : 4 . 
 Kamba wa ayeke na popo ti be - nze - pepe ti Jéhovah na nzara ti lo ti tene azo achangé bê ti ala ? 
 Use tënë ni so Pierre agboto lê na ndo ni ayeke so Jéhovah asara ye na be - nze - pepe ngbanga ti so lo ye si azo kue achangé bê ti ala . 
 Azo so na kpengbango li ake ti zia asioni lege ti ala , fade Jéhovah afuti ala . 
 Ye oko , Nzapa awara ngia na yâ kui ti zo ti sioni pëpe ; me lo ye si azo agbian bê ti ala , azia sioni lege ti ala , na ala ngbâ na fini . 
 Ndani la lo sara ye na be - nze - pepe ti tene a fa nzo tënë na ndo sese kue si ala wara ngoi nzoni ti mä tënë ni si ala ngbâ na fini . 
 Na lege wa a bâ be - nze - pepe ti Nzapa na yâ ye so lo sara na mara ti Israël ? 
 A bâ nga be - nze - pepe ti Jéhovah na yâ ye so lo sara giriri na mara ti Israël . 
 Teti angu ngbangbo mingi , lo kanga bê ti lo na gbele kengo yanga ti ala . 
 Na lege ti aprophète ti lo , fani mingi Jéhovah awa ala , lo tene : “ I zia sio lege ti i , na i bata komandema na kpengba - tene ti Mbi , ndia kue so Mbi mû na akotara ti i na ndia so Mbi to na i na lege ti aprophète , aboi ti Mbi . ” 
 Na ala sara ye tongana nyen ? 
 Mawa ni ayeke so “ ala mä tënë pëpe ” . ​ — 2 aGbia 17 : 13 , 14 . 
 Tongana nyen Jésus afa na gigi be - nze - pepe ti Babâ ti lo ? 
 Na nda ni , Jéhovah ato Molenge ti lo so anze pëpe ti iri aJuif ti kiri ti leke songo na Nzapa . 
 Jésus afa na lege so ayeke mbilimbili - kue be - nze - pepe ti Babâ ti lo . 
 Na hingango nzoni so a ngbâ na lo ngoi mingi pëpe ti tene a fâ lo , Jésus adema , lo tene : “ Jérusalem , Jérusalem , mo so mo fâ aprophète , na mo bolo na tênë azo so Nzapa ato ala na mo ! 
 Lege mingi Mbi ye ti bungbi amolenge ti mo , legeoko tongana mama ti kondo abungbi amolenge ti lo na gbe ti kpangbi ti lo , na i ye pëpe ! ” . 
 Atënë so , so alondo tâ na bê ti lo , ayeke pëpe atënë ti mbeni juge so nzobe atia lo , so ayeke nduru ti fâ gi ngbanga na ndo mbeni zo ; me a yeke atënë ti mbeni kamarade ti nzobe so asara ye na be - nze - pepe . 
 Tongana Babâ ti lo na yayu , Jésus aye lani ti tene azo agbian bê ti ala si ala kpe ngbanga so ayeke fâ na ndo azo ti sioni . 
 Lani ambeni ayeda na agbotongo mê ti Jésus na ala kpe ngbanga ti ngangu so atï lani na ndo Jérusalem na ngu 70 . ​ — Luc 21 : 20 - 22 . 
 Na lege wa e wara nzoni na yâ be - nze - pepe ti Nzapa ? 
 Be - nze - pepe ti Nzapa ayeke mbeni pendere ye pëpe ? 
 Atâa so azo ti sese ayeke ke yanga na mbana , Jéhovah amû na e oko oko kue nga na azo kutu mingi lege ti hinga lo na ti yeda na beku ti wara salut . 
 Bazengele Paul asû tënë so na afon lo Chrétien : “ A lingbi i bâ be - nze - pepe ti Seigneur ti e tongana salut . ” . 
 So be - nze - pepe ti Jéhovah azi na e lege ti wara salut , e kiri singila na lo pëpe ? 
 Zia e sambela Jéhovah ti ngbâ ti fa be - nze - pepe ti lo na e tongana e yeke sara na lo lâ na lâ . ​ — Matthieu 6 : 12 . 
 Ti hinga nda ni so Jéhovah ayeke fa be - nze - pepe ayeke pusu e ti sara nyen ? 
 Tongana e hinga ndani so Jéhovah ayeke fa be - nze - pepe , a yeke mû maboko na e ti ku salut so lo yeke ga na ni , teti na nda ni e yeke tene pëpe so lo ne nengo ti sara si azendo ti lo aga tâ tënë . 
 Na ngoi so e ngbâ ti sambela ti tene Royaume ti Nzapa aga , e yeke na beku so lo Nzapa , lo hinga mbilimbili lango ti kiri tënë na sambela so . 
 Na ndo ni , bê ti e apusu e ti mû tapande ti Jéhovah na fango na gigi be - nze - pepe tongana lo na yâ sarango ye ti e na aita ti e nga na azo so e fa tënë na ala . 
 E nga e ye ti tene mbeni zo akui pëpe , me e ye ti bâ ala changé bê ti ala na ti duti na oko beku ti fini ti lakue lakue so e yeke na ni . ​ — 1 Timothée 2 : 3 , 4 . 
 E bâ be - nze - pepe ti aprophète 
 12 , 13 . 
 Tongana ti so Jacques 5 : 10 atene , tongana nyen lani prophète Esaïe afa na gigi be - nze - pepe ? 
 Ti bâ be - nze - pepe ti Jéhovah ayeke mû maboko na e ti gonda ni nga ti maï ni . 
 A yeke ngangu na azo so ayeke awasiokpari ti maï be - nze - pepe na yâ sarango ye ti ala , me ala lingbi ti sara ni . 
 E manda ni na ndo awakua ti Nzapa ti giriri . 
 Disciple Jacques asû na mbeti : “ Aita , i kamata tapande ti aprophète so asara tënë na iri ti Seigneur giriri , i bi bê ti i na tënë ti pono na be - nze - pepe ti ala . ” . 
 A yeke ye ti dengo bê na ti mungo ngangu ti hinga so ambeni zo ândö awara lege nzoni ti hon ndo ti amara kpale so e yeke na ni . 
 Na tapande , prophète Esaïe ayeke lani na bezoin ti be - nze - pepe na yâ kusala ti lo . 
 Jéhovah afa ni na lo tongana lo tene : “ Gue , mo tene na azo so , I mä ndo biani , me i hinga nda ni pëpe ; i bâ ndo biani , me i bâ nda ni pëpe . 
 Sara si bê ti azo so aga mafuta , sara si mê ti ala amä ndo nzoni pëpe , na kanga lê ti ala ; wala peut - être fade ala bâ na lê ti ala , ala mä na mê ti ala , ala hinga nda ti ye na bê ti ala , na ala changé lege ti ala si A lungula kobela ti ala . ” . 
 Atâa so azo ni amä lo pëpe , na be - nze - pepe Esaïe atene atokua ti Jéhovah teti ngu 46 tongaso ! 
 Legeoko nga , fade be - nze - pepe ayeke mû maboko na e ti gbu ngangu na yâ fango nzo tënë ti e , même tongana azo mingi ake ti mä . 
 14 , 15 . 
 Ye wa amû lani maboko na Jérémie ti hon ndo ti aye ti ngangu nga na nzengo bê ? 
 Ti bâ ye so nzoni , lani tongana aprophète asara kua ti ala , kpale ni ayeke gi kengo tënë ti azo ni pëpe ; ala bâ nga pasi na ye ti ngangu . 
 A zia lani Jérémie na yâ olombo , a kanga lo na yâ ti da , na a bi lo na yâ mbeni dungu . 
 Lo hu apono so na maboko ti azo so lo ye ti mû maboko na ala . 
 Ye oko , Jérémie abata ngonzo na bê ti lo pëpe , wala lo gi ti futa kula pëpe . 
 Lo kanga bê ti lo teti angu mingi . 
 Ye ti ngangu na hengo ndo akanga lani yanga ti Jérémie pëpe , na aye so ayeke kanga yanga ti e nga laso pëpe . 
 Tâ tënë , ngoi na ngoi bê ti e alingbi ti nze . 
 Bê ti Jérémie anze lani . 
 Lo sû na mbeti : “ Tënë ti L’Eternel aga ye ti zonga na lê ti mbi , na ye ti he lakue . 
 Na . . . mbi tene , Fade mbi sara tënë ti Lo pëpe , wala mbi sara tënë na iri ti Lo mbeni pëpe . ” 
 Ye nyen asi na pekoni ? 
 Jérémie azia lani ti fa tënë ? 
 Tënë ni angbâ na yanga ti lo : “ Ye [ tënë ti Nzapa ] aga na yâ bê ti mbi tongana wâ so agbi ye , a gbi na yâ bio ti mbi ; mbi woko na lege ti batango ye so , na mbi lingbi bata ye so na yâ mbi mbeni pëpe . ” . 
 Bâ so na ngoi so Jérémie azia lani bê ti lo na ndo hengo ndo ti azo ni , lo girisa ngia ti lo . 
 Me tongana lo zia lê ti lo na ndo pendere nga na nene ti tokua so , ngia ti lo akiri . 
 Na ndo ni , Jéhovah ayeke lani na Jérémie “ tongana walombe ti ngangu , ” ti kpengba lo si lo fa tënë ti Nzapa na wâ nga na mbeto pëpe . ​ — Jérémie 20 : 11 . 
 Tongana nyen e lingbi ti bata ngia ti e na yâ kusala ti e ti fango nzo tënë ? 
 Jérémie ayeke lani na ngia na yâ kusala ti lo ? 
 Biani ! 
 Lo tene na Jéhovah : “ A wara tënë ti Mo , na mbi te awe , tënë ti Mo aga ye ti ngia na tâ ngia na bê ti mbi ; teti a di iri ti Mo na ndo mbi , O L’Eternel Nzapa Ti Sabaoth . ” . 
 Jérémie awara ngia na yâ matabisi ti lo ti sara kua na iri ti tâ Nzapa na ti fa tënë ti lo . 
 E nga e lingbi ti wara ngia . 
 Na ndo ni , legeoko tongana a - ange ti yayu , e yeke na ngia ti bâ azo mingi ti ndo lê sese kue ayeda na tokua ti Royaume , achangé bê ti ala na ala mû lege ti fini ti lakue lakue . ​ — Luc 15 : 10 . 
 ‘ Job so agbu ngangu ’ 
 17 , 18 . 
 Na lege wa lani Job agbu ngangu ? 
 Na ye ni ahunzi tongana nyen ? 
 Tongana lo hunzi ti sara tënë na ndo aprophète ti giriri awe , disciple Jacques atene : “ I mä tënë ti Job so lo gbu ngangu , na i bâ ye so Seigneur asara na lo na nda ni , teti Seigneur asi na be - ti - ndoye na be - nzoni . ” . 
 Nda ti tënë ti Grec so a kiri pekoni ge na “ gbu ngangu ” akpa tere na ti so Jacques asû ni na versê 10 na “ be - nze - pepe ” . 
 Ti fa kangbi so ayeke na popo ti atënë use so , mbeni wandara asû tënë so : “ Kozo tënë ni andu kangango bê tongana a sara sioni na e , na tanga ni andu bê so azia pëpe na gbe ti ye ti ngangu . ” 
 Kota ye ti vundu asi lani na Job . 
 Mosoro ti lo kue afuti , amolenge ti lo akui kuâ ti ngangu na lo bâ pasi na kobela . 
 Lo tiri nga na atënë ti wataka so atene a yeke Jéhovah si ayeke sara na lo pasi so kue . 
 Lani Job adema gi na yâ ti lo pëpe ; lo tene dutingo ti ni na même mbilimbili ti ni ahon ti Nzapa . 
 Ye oko , mabe ti lo atï pëpe , na lo ngbâ be - ta - zo na Nzapa . 
 Lo zonga lani Nzapa pëpe tongana ti so Satan atene lani so lo yeke sara ni . 
 Nyen la asi na nda ni ? 
 Jéhovah “ airi tënë nzoni na ndo lâ ti nda ni ti Job ahon ti lâ ti kozoni . ” . 
 Jéhovah akiri na seni ti Job , akono mosoro ti lo fani use na lo futa lo na lege so lo na sewa ti lo akiri awara ngia mingi . 
 Teti so Job agbu ngangu na lo ngbâ be - ta - zo , a mû lege na lo lani ti hinga Jéhovah nzoni mingi . 
 Ye wa e manda na ndo gbungo ngangu ti Job so akanga bê ? 
 Ye wa e manda na ndo gbungo ngangu ti Job so akanga bê ? 
 Tongana Job , e lingbi ti hu pono na kobela wala na ambeni ye ti ngangu . 
 E lingbi ti hinga kue pëpe ndani so Jéhovah azia si e bâ pasi na mbeni ye ti ngangu . 
 Ye oko , zia e hinga na bê ti e tënë so : tongana e ngbâ be - ta - zo , fade e yeke wara adeba nzoni . 
 Lâ oko Jéhovah amanke ti futa ala so agi lo pëpe . 
 Jésus atene lani : “ Zo so agbu ngangu juska na nda ni , fade A sö lo . ” ​ — Matthieu 10 : 22 ; 24 : 13 . 
 ‘ Fade lâ ti Jéhovah aga ’ 
 Ngbanga ti nyen e hinga biani so fade lâ ti Jéhovah ayeke ga ? 
 Atâa so Jéhovah ayeke sara ye na be - nze - pepe , lo yeke sara nga ye mbilimbili na lo yeke kanga ande lê lakue pëpe na ndo sioni . 
 Be - nze - pepe ti lo ayeke na katikati ni . 
 Pierre atene : ‘ [ Nzapa ] abata sese ti giriri pëpe . ’ 
 Atâa so lani a bata fini ti Noé na ti sewa ti lo , sese ni so ake Nzapa awara futingo na lege ti ngu . 
 Jéhovah afuti nga Sodome na Gomorrhe na lege so lo gbi ala na wâ . 
 Angbanga so aga “ tapande teti azo so aduti na lege ti ke Nzapa . ” 
 Ti so ni so , zia e hinga ye oko : “ Fade lâ ti [ Jéhovah ] aga . ” ​ — 2 Pierre 2 : 5 , 6 ; 3 : 10 . 
 Tongana nyen e lingbi ti fa be - nze - pepe nga na gbungo ngangu ti e ? 
 Tënë wa e yeke bâ ande na yâ article ti peko ? 
 Tongaso , zia e mû tapande ti be - nze - pepe ti Jéhovah na lege so e yeke mû maboko na azo ti gbian bê ti ala si ala lingbi ti sö kuâ ande . 
 Zia e mû nga tapande ti aprophète so , na be - nze - pepe , afa nzo tënë atâa so ambeni zo adengi mê oko pëpe . 
 Na ndo ni , e lingbi ti hinga so fade Jéhovah ayeke iri tënë nzoni na ndo ti e mingi , tongana e gbu ngangu tongana Job na e bata be - biani ti e . 
 E yeke na anda ti tënë kue ti wara ngia na yâ kusala ti e tongana e bâ lege so Jéhovah airi tënë nzoni na ndo ngangu so azo ti lo asara ti fa nzo tënë na ndo sese mobimba . 
 Fade e yeke bâ tënë so na yâ article ti peko . 
 Mo dabe mo na ni ? 
 • Ngbanga ti nyen Jéhovah afa be - nze - pepe ? 
 • E manda nyen na ndo be - nze - pepe ti aprophète ti Jéhovah ? 
 • Tongana nyen lani Job afa so lo gbu ngangu ? 
 Ye wa asi na lo na nda ni ? 
 • Tongana nyen e hinga so be - nze - pepe ti Jéhovah ayeke na katikati ? 
 [ Foto na lembeti 18 ] 
 Jésus afa na lege so ayeke mbilimbili - kue be - nze - pepe ti Babâ ti lo 
 [ Afoto na lembeti 20 ] 
 Tongana nyen Jéhovah afuta be - nze - pepe ti Jérémie ? 
 [ Afoto na lembeti 21 ] 
 Tongana nyen Jéhovah afuta Job teti gbungo ngangu ti lo ? 
 “ Tënë ti témoin na amara kue ” 
 “ Fade i ga atémoin ti Mbi . . . juska na nda ti sese kue . ” ​ — KUSALA 1 : 8 . 
 Lawa nga na ndo wa si adisciple amä ti kozoni prophétie so a sû na Matthieu 24 : 14 ? 
 AZO mingi na popo ti e ahinga nzoni mingi atënë ti Jésus so a sû na Matthieu 24 : 14 , tongaso ala yeke diko ni na li ti ala . 
 Na so biani mbeni kpengba prophétie kue ! 
 Tara ti bâ na li ti mo bibe ti adisciple ti Jésus tongana ala mä ni ti kozoni ! 
 A yeke lani na ngu 33 . 
 Adisciple ayeke na tere ti Jésus ngbene ye ngu ota tongaso , na fadeso ala na lo ayeke na Jérusalem . 
 Ala bâ lani amiracle ti lo na ala mä aye so lo fa . 
 Atâa so ala wara ngia na yâ akpengba tâ tënë so lo fa na ala , ala hinga nzoni so a yeke azo kue si akangbi ngia ti ala pëpe . 
 Jésus ayeke lani na awato ti ngangu mingi . 
 Aye ti sioni na akpale wa Jésus atene fade adisciple ti lo ayeke tingbi na ni ? 
 Jésus na adisciple osio aduti lani na ndo Hoto ti Oliviers . 
 Adisciple ni ayeke dengi mê ti ala nzoni ti mä Jésus tongana lo yeke sara tënë ti aye ti sioni na akpale so fade ala yeke tingbi na ni . 
 Ngoi kete kozoni , lo tene na ala so fade a yeke fâ ni . 
 Ti fadeso lo tene na ala polele so ala nga kue fade ye ti ngangu asi na ala . 
 Lo tene : “ Fade ala zia i na tïtî azo si ala sara ngangu na i , na ala fâ i ; na fade amara kue ake i ngbanga ti iri ti Mbi . ” 
 Me a ngbâ gi ge pëpe . 
 Fade aprophète ti wataka ahanda azo mingi . 
 Fade ambeni zo azia lege ti mabe , ambeni akä amba ti ala , na ala ke tere na popo ti ala . 
 Ti ambeni même , ti tâ tënë ni “ azo mingi ” , fade ndoye ti ala teti Nzapa na teti Tënë ti Lo ayeke ga dê . ​ — Matthieu 24 : 9 - 12 . 
 Ngbanga ti nyen atënë ti Jésus na Matthieu 24 : 14 adö bê biani ? 
 A yeke na peko ti so lo fa aye ti vundu so kue awe si Jésus atene mbeni tënë so adö bê ti adisciple ti lo . 
 Lo tene : “ Fade a fa Tene - nzoni so ti royaume na sese so kue teti tënë ti témoin na amara kue ; na tongaso fade nda ni aga . ” . 
 Biani , fade kusala ti ‘ sarango tënë ti témoin ti tene - biani ’ so Jésus ato nda ni na Israël ayeke gue juska ti mû ndo lê sese kue . 
 So tâ prophétie ti dongo bê kue ! 
 Ti kono yâ ti kusala so si ague juska na “ amara kue ” ayeke duti ande mbeni kota kua ; ti sara ni na gbele ‘ amara kue so ake ala ’ ayeke duti ande ye ti kpene . 
 Fade sarango kota kusala so ayeke fa gi kota yanga - ti - komande ti Jéhovah na ngangu ti lo pëpe , me nga ndoye ti lo , be - nzoni na be - nze - pepe ti lo . 
 Nga , fade a yeke mû na awakua ti lo lege ti fa mabe na mungo tere ti ala kue na lo . 
 Na azo wa si a hunda na ala ti sara kua ti fango tënë ti témoin ? 
 Tënë ti dengo bê wa Jésus amû lani ? 
 Jésus atene lani na adisciple ti lo polele so ala yeke na mbeni kota kusala na gbele ala ti sara . 
 Kozo si lo gue na yayu , Jésus asi na ala na lo tene : “ Fade i wara ngangu tongana Yingo Vulu aga na ndo i ; na fade i ga atémoin ti Mbi na Jérusalem , na Judée kue , na Samarie , na juska na nda ti sese kue . ” . 
 Tâ tënë , na yâ ti kete ngoi fade ambeni zo ayeke ga ti bungbi na ala . 
 Ye oko , adisciple ni ayeke mingi pëpe . 
 Bâ tongana nyen bê ti ala alingbi lani ti dê ti hinga so fade ngangu ti Nzapa so ayeke yingo vulu ti lo ayeke kpengba ala ti sara kusala ti Nzapa so ! 
 Nyen la adisciple ahinga lani pëpe na ndo kusala ti fango tënë ? 
 Adisciple ahinga lani so a lingbi ala fa nzo tënë na “ amara kue si ala ga adisciple ” . . 
 Me ala hinga pëpe tongana nyen fango tënë ni ayeke mû ndo , na ala hinga nga pëpe lawa si nda ni ayeke ga . 
 E nga legeoko . 
 Gi Jéhovah oko si alingbi ti bâ atënë so . 
 Tongana Jéhovah abâ ande so fango tënë amû ndo alingbi na lê ti lo awe , fade lo yeke ga na futingo na ndo sioni sese so . 
 A yeke gi na ngoi so si aChrétien ayeke hinga ande so kusala ti fango tënë ahunzi awe tongana ti so Jéhovah aye . 
 Akozo disciple so alingbi lani ti hinga pëpe kota ti kusala so fade a yeke sara ni na ngoi ti nda ni so . 
 Tënë ti témoin so akozo Chrétien afa 
 Nyen la asi lani na lâ ti Pentecôte ti ngu 33 nga kete na pekoni ? 
 Na ngoi ti akozo Chrétien , alengo ti peko ti kusala ti fango tënë ti Royaume na ti sarango adisciple adö bê . 
 Na lâ ti Pentecôte ti ngu 33 , adisciple 120 tongaso ayeke lani na yâ ti mbeni da - nduzu na Jérusalem . 
 Yingo vulu ti Nzapa azu na ndo ti ala , na bazengele Pierre amû tënë ti fa nda ti ye ti kpene so , na azo 3 000 tongaso aga awamabe na ala kamata batême . 
 So ayeke gi lani tongo nda ni . 
 Atâa so amokonzi - nzapa aleke na bê ti ala ti kaï fango nzo tënë , Jéhovah “ abungbi na [ adisciple ] lâ na lâ ala so awara salut . ” 
 Gi kete na pekoni , “ wungo ti azo ni aga nduru na [ saki ] oku . ” 
 Na peko ti ye so , “ azo so amä na bê na Seigneur awu mingi , akoli na awali nga . ” ​ — Kusala 2 : 1 - 4 , 8 , 14 , 41 , 47 ; 4 : 4 ; 5 : 14 . 
 Ngbanga ti nyen tënë ti Corneille so achangé bê ti lo aduti lani mbeni kpengba ye so asi ? 
 Na ngu 36 , mbeni kpengba ye asi : a yeke tënë ti Corneille , mbeni Gentil , so achangé bê ti lo na akamata batême . 
 Tongana Jéhovah afa na Pierre ti gue na ndo ti Corneille so akpe mbeto ti Nzapa , lo fa so komandema ti Jésus ti sara si ‘ amara kue aga adisciple ’ andu gi aJuif so ayeke na akodoro nde nde pëpe . 
 Ala so amû li ni asara ye lani tongana nyen ? 
 Tongana lani abazengele na a - ancien ti Judée abâ so a lingbi a fa nga nzo tënë na aGentil , wala ala so ayeke aJuif pëpe , ala mû gloire na Nzapa . 
 Na oko ngoi ni , kusala ti fango tënë angbâ ti lë na popo ti aJuif . 
 Angu mingi na pekoni tongaso , peut - être na ngu 58 , na ndo ti aGentil so amä na bê lani , “ azo [ saki ] mingi ayeke na popo ti aJuif so amä na bê awe . ” ​ — Kusala 21 : 20 . 
 Ye nyen nzo tënë ayeke sara na ndo fini ti zo ? 
 Atâa so wungo ti adisciple ni adö bê , a yeke nzoni e girisa pëpe so a yeke biani azo oko oko kue si a fa na e wungo ti ala . 
 Tokua ti Mbeti ti Nzapa so ala mä lani ayeke na ngangu mingi . 
 Tënë ni agbian ngangu fini ti ala so ayeda na ni . 
 Azo ni azia asioni sarango ye ti ala , ala ga afini zo na ala kiri alë songo na Nzapa . 
 Oko ye so ayeke si nga laso . 
 Na ala kue so ayeda na nzo tënë ayeke na beku ti duti na fini ti lakue lakue . ​ — Jean 3 : 16 . 
 Afon Nzapa na yâ kusala 
 Akozo Chrétien ahinga so ala yeke na matabisi nga na kungba wa ? 
 Akozo Chrétien atene pëpe so a yeke na ngangu ti ala si ala sara aye so kue . 
 Ala hinga so ala yeke awakua so “ ngangu ti Yingo ti Nzapa ” amû maboko na ala . 
 Jéhovah oko si ayeke na gunda ti guengo na li ni na lege ti yingo so . 
 Na oko ngoi ni , aChrétien so ahinga lani so ala yeke na matabisi nga na kungba ti duti “ afon Nzapa na kusala . ” . 
 Tongaso , legeoko na wango ti Jésus , ala sara kusala so a mû na ala na ngangu ti ala kue . ​ — Luc 13 : 24 . 
 Ngangu wa ambeni ti akozo Chrétien asara ti fa tënë ti témoin na amara kue ? 
 Paul so ayeke “ bazengele ti aGentil , ” atambela akilomètre mingi na lê ti ngu nga na ando nde nde ti zia na sese afini kongregation mingi na yâ ti akodoro so ayeke na gbe ti Rome nga na kodoro ti Grèce . 
 Lani lo gue na Rome nga peut - être même na Espagne . 
 Na yâ ti ngoi so , bazengele Pierre , so a mû na lo “ Tene - nzoni teti azo ti ganza ” , ague ti sara kusala na Babylone , ndo so kâ aJuif ayeke nga dä mingi . 
 Na popo ti azo mingi so lani asara kua ngangu na yâ Seigneur , mo wara Tryphène na Tryphose . 
 Mbeni wali nde nga , so iri ti lo ayeke Perside , “ asara kusala mingi na yâ Seigneur . ” ​ — aRomain 16 : 12 . 
 Tongana nyen Jéhovah airi deba nzoni na ndo ngangu kusala ti adisciple ? 
 Jéhovah airi lani deba nzoni na ndo ngangu kusala ti akpengba wakua so nga na ambeni nde . 
 Bazengele Paul atene lani so a fa “ Tene - nzoni so . . . na azo kue na gbe ti yayu ; ” na ye so asi ade ti sara ngu 30 pëpe na peko ti prophétie ti Jésus na ndo fango tënë na amara kue . 
 Nda ni asi na ngoi ni so ? 
 Na mbeni mbage e lingbi ti yeda . 
 Nda ni so aga na ndo aye ti aJuif na ngu 70 , na lâ ni so aturugu ti Rome afuti Jérusalem legeoko na temple . 
 Ye oko , ândö Jéhovah aleke ti tene a fa tënë ti témoin mingi ahon ti kozo , kozoni si lo futi ande sioni sese ti Satan so . 
 Fango tënë laso 
 Tongana nyen akozo Wamandango Bible agbu nda ti komandema ti fa tënë ? 
 Angu kete kozoni si ngu 1900 alingbi , a kiri na tâ vorongo Nzapa na place ni na peko ti angu mingi ti kota berengo mabe . 
 A - Wamandango Bible , iri so azo ahinga na aTémoin ti Jéhovah ândö kâ , agbu nda ti komandema so ayeke ti sara adisciple na ndo sese kue polele . 
 Na ngu 1914 , gi ala 5 100 tongaso si amû mbage na fango tënë , na nzo tënë andu akodoro 68 . 
 Ye oko , akozo Wamandango Bible so ahinga nda ti versê ti Matthieu 24 : 14 kue pëpe . 
 Kete si ngu 1900 alingbi , ada ti Mbeti ti Nzapa akiri peko ti Bible , so nzo tënë ayeke dä , na ayanga ti kodoro mingi , apete ni na ala kangbi ni na ndo sese mobimba . 
 Tongaso , teti angu mingi , aWamandango Bible abâ ti ala atene a fa tënë ti témoin na amara awe . 
 13 , 14 . 
 Ye wa azo ti Nzapa abâ ni polele na ndo ye so lo ye ti sara so a fa ni ândö na yâ mbeni Tour ti Ba Ndo ti ngu 1928 ? 
 Yeke yeke , Jéhovah amû lege na mara ti lo ti bâ polele ye so bê ti lo aye nga ye so lo ye ti sara . 
 Tour ti Ba Ndo ti lango 1 ti décembre ngu 1928 ( anglais ) atene : “ E lingbi ti tene so kangbingo Bible asara si prophétie ti fango nzo tënë ti royaume aga tâ tënë awe ? 
 Oko pëpe ! 
 Atâa so a kangbi Bible , a yeke kota ye ti tene kete bungbi ti atémoin so ayeke na ndo sese apete ambeti so afa nda ti ye so Nzapa aye ti sara , na ti gue ti bâ azo so a zia na ala aBible so kozo awe . 
 Tongaso pëpe , fade azo ayeke hinga ye pëpe na ndo Royaume ti Messie so a zia gere ni awe na ngoi ti e . ” 
 Oko Tour ti Ba Ndo so akiri atene : “ Na ngu 1920 , . . . aWamandango Bible ahinga mbilimbili nda ti prophétie ti Seigneur ti e na Matthieu 24 : 14 . 
 Ala bâ so ‘ tene - nzoni ’ so a lingbi a fa ni na ndo sese kue teti tënë ti témoin na aGentil wala amara , ayeke lani pëpe tene - nzoni ti mbeni royaume so ayeke ga , me mbeni tene - nzoni so abâ mbilimbili lengo gbia ti Messie na ndo sese laso . ” 
 Tongana nyen kusala ti fango tënë amû ndo ngbene ye na ngu 1920 ? 
 Ti londo na ngu 1920 ti si na ngu 1930 , “ kete bungbi ti atémoin ” so angbâ lani gi kete pëpe . 
 Na yâ ti angu mingi so aga na pekoni , a hinga na a komanse ti bungbi “ azo mingi so asi singo ” ti “ ambeni ngasangbaga ” . 
 Ti laso , a yeke awafango tënë 6 613 829 tongaso si ayeke fa nzo tënë na yâ ti akodoro 235 ti ndo lê sese . 
 Bâ tongana nyen prophétie so aga tâ tënë pendere mingi ! 
 Lâ oko ade ti fa “ Tene - nzoni ” ti Royaume na ndo lê sese tongaso pëpe . 
 Lâ oko ade a bâ awakua be - ta - zo ti Jéhovah mingi na ndo sese tongaso pëpe ! 
 Fa kusala so a sara ni na ngu ti kusala so ahon . 
 ( Bâ molongo ti akodoro so ayeke na lembeti 27 - 30 . ) 
 Maboko na maboko , aTémoin mingi mingi so asara kua ngangu na ngu ti kusala 2005 so ahon . 
 Ala fa nzo tënë ahon l’heure ngbundangbu oko na yâ ti akodoro 235 . 
 Ala sara avizite na a - étude kutu mingi mingi . 
 A yeke aTémoin ti Jéhovah si asara kusala so . 
 Na bê ti ala , ala mû ngoi na mosoro ti ala ti fa Tënë ti Nzapa na azo . 
 Na lege ti yingo vulu ti lo , Jéhovah angbâ ti kpengba awakua ti lo ti sara ye so lo ye . ​ — Zacharie 4 : 6 . 
 Ala sara kua ngangu ti fa tënë 
 Tongana nyen azo ti Jéhovah afa so ala yeda na tënë ti Jésus ti fa nzo tënë ? 
 Atâa so a ga nduru ti sara ngu 2000 awe ngbene ye so Jésus asara ândö tënë ti nzo tënë so fade a yeke fa ni , wâ so azo ti Nzapa ayeke na ni teti kusala ni akiri na peko pëpe . 
 E hinga so na lege ti gbungo ngangu ti e ti sara ye so ayeke nzoni , e yeke fa na gigi ndoye , be - nzoni na be - nze - pepe ti Jéhovah . 
 Tongana Jéhovah , e ye si mbeni zo akui pëpe , me e ye si azo achangé bê ti ala na akiri alë songo na lo ( 2 aCorinthians 5 : 18 - 20;2 Pierre 3 : 9 ) . 
 Na wâ , aTémoin ti Jéhovah angbâ ti fa nzo tënë juska na nda ti sese kue ndali ti so yingo ti Nzapa akpengba ala . 
 Ye ti pekoni ayeke so , azo na ndo kue ayeke yeda na tâ tënë nga ala yeda ti sara ye so Jéhovah afa na ndoye . 
 Zia e bâ ambeni tapande ni . 
 18 , 19 . 
 Aye wa asi so mo lingbi ti fa ni na ndo ambeni zo so ayeda na nzo tënë ? 
 Charles ayeke ândö wafango yaka na do ti kodoro ti Kenya . 
 Na ngu 1998 , lo kä manga ti yaka ti lo ahon kilo 8 000 na tongaso a mû na lo mbeti ti Kota wafango yaka ti manga . 
 Na ngoi ni so , lo to nda ti manda Bible . 
 A ninga pëpe , lo ga ti bâ so zo so amû mbage na yâ akusala ti manga adoro ndia ti Jésus so ahunda ti ndoye zo so ayeke nduru na mo . 
 Tongana lo mveni lo bâ so ‘ kota wafango yaka ti manga ’ ayeke biani mbeni ‘ kota wafango zo ’ , Charles atuku sioni yorö na ndo yaka ti manga ti lo ni ti buba ni kue . 
 Lo gue na li ni , lo mû tere ti lo na Nzapa na lo kamata batême ; lo yeke fadeso wafango tënë ti ngoi kue nga serviteur ti mungo maboko . 
 Kite ayeke pëpe so Jéhovah ayeke yengi amara laso na lege ti fango tënë so a yeke sara na ndo sese kue , na aye ti nzoni mingi , so ti tene azo , ayeke ga . 
 Pedro , so ayeke na kodoro ti Portugal , alï lani na ekole ti gango bua tongana lo yeke na ngu 13 . 
 Lo ye lani ti ga missionnaire ti fa na azo Mbeti ti Nzapa . 
 Ye oko , kete na pekoni , lo zia ekole ni ngbanga ti so a fa ye mingi na ndo Bible na klase ti lo pëpe . 
 Ngu omene na pekoni , lo gue na senda - gi ti gbata ti Lisbonne ( Portugal ) ti manda ye na ndo senda - bibe wala sarango ye ti zo . 
 Lo lango lani da oko na mama - kete ti lo , so ayeke Témoin ti Jéhovah , na lo wa Pedro ti manda Bible . 
 Na ngoi ni so , Pedro adë kite so Nzapa ayeke da ; na lo hinga pëpe wala lo ye ti manda Bible . 
 Lo sara lisoro na wafango mbeti ti lo na ndo tënë ti mungo desizion so akara azo . 
 Wafango mbeti ni atene na lo so senda - bibe afa so azo so ahinga ti mû desizion pëpe ayeke nduru ti sara sioni na tere ti ala . 
 Na mango tënë so , Pedro amû desizion ti manda Bible . 
 Lo wara batême ade ti ninga pëpe , na fadeso lo mveni lo yeke manda Bible na ambeni zo . 
 Ngbanga ti nyen e yeke na ngia teti kota fango tënë ti témoin so a fa laso ? 
 Laso , e hinga pëpe tongana nyen fango tënë ayeke mû ndo , wala e hinga nga pëpe lawa nga na ngoi wa si nda ni ayeke ga . 
 Ye so e hinga ayeke so nda ni ayeke nduru mingi . 
 E yeke na ngia so kota fango nzo tënë tongaso ayeke gi mbeni oko ti aye so afa atene ngoi aga nduru awe ti tene Royaume ti Nzapa amû place ti angorogbia ti azo . 
 Ngu oko oko so ayeke hon , azo kutu mingi awara pasa ti yeda na nzo tënë , na ye so amû gonda na Nzapa ti e , Jéhovah . 
 Zia si ye so apusu e biani ti ngbâ be - ta - zo nga legeoko na aita ti e ti ndo lê sese kue ti ngbâ ti sara kua ngangu na yâ fango tënë ti témoin so na amara kue . 
 Na sarango tongaso , fade e 
 Mo dabe mo na ni ? 
 • Ngbanga ti nyen Matthieu 24 : 14 ayeke mbeni kpengba prophétie ? 
 • Ngangu wa akozo Chrétien asara ti fa tënë ? 
 Aye wa asi na pekoni ? 
 • Tongana nyen aWamandango Bible aga ti hinga nene ti fa tënë na amara kue ? 
 • Na bango kusala ti aTémoin ti Jéhovah na ngu ti kusala so ahon , ye nyen apika bê ti mo ? 
 sö fini ti e mveni nga na ti azo so amä e . ​ — 1 Timothée 4 : 16 . 
 [ Atënë na lembeti 27 - 30 ] 
 TONDO TI ATÉMOIN DE JÉHOVAH TI NDO SESE KUE TETI NGU TI KUSALA 2006 
 ( Ti bâ ni mbilimbili , bâ buku ni . ) 
 [ Carte / Afoto na lembeti 25 ] 
 Paul atambela akilomètre mingi na lê ti ngu nga na ando nde nde ti fa nzo tënë 
 [ Foto na lembeti 24 ] 
 Jéhovah afa na Pierre ti gue ti fa tënë ti témoin na Corneille nga na sewa ti lo 
 Mbeni ye so Nzapa aleke ti sara na ye so bê ti lo aye 
 ‘ Nzapa asara ye kue tongana bê ti Lo aye . ’ ​ — AEPHÉSIEN 1 : 11 . 
 Ngbanga ti nyen akongregation kue ti aTémoin ti Jéhovah ayeke sara ande bungbi na lango 12 ti avril ngu 2006 ? 
 NA MERCREDI , lango 12 ti avril , na lakui , azo kutu 16 tongaso ayeke bungbi ande ti sara Matanga ti Kobe ti Seigneur . 
 Na ndo oko oko kue so a yeke sara bungbi ni dä , mo yeke bâ ande mbeni table so a zia na ndo ni mapa so a sara na mama ni pëpe , so aduti fä ti tere ti Christ , nga na bengba vin , so aduti fä ti mênë ti lo so atuku lani . 
 Nduru na hunzingo ti mbeni diskur so na yâ ni a yeke fa nda ti Matanga ti Dango Bê na kuâ ti Jésus , a yeke hon ande na mapa ni na popo ti azo kue so aga , na pekoni a yeke hon na vin ni . 
 Na yâ ti ambeni kongregation ni , gi zo oko wala mingi pëpe si ayeke te ande mapa ni na anyon vin ni . 
 Ye oko , na yâ ti mingi ti akongregation ni , zo oko ti te mapa ni wala ti nyon vin ni ayeke duti ande dä pëpe . 
 Ngbanga ti nyen si gi mbeni kete wungo ti aChrétien , ala so ayeke na beku ti gue na yayu , si ate mapa na anyon vin ni , me mingi ti aChrétien ni , ala so ayeke na beku ti wara fini ti lakue lakue na ndo sese ate ti ala ni pëpe ? 
 2 , 3 . ( a ) Tongana nyen Jéhovah akomanse lani ti sara ye alingbi na ye so lo leke na bê ti lo ti sara ? 
 ( b ) Ngbanga ti nyen Jéhovah asara sese nga na azo ? 
 Jéhovah ayeke Nzapa so ayeke na mbeni ye ti sara . 
 “ Lo sara ye kue tongana bê ti Lo aye ” ti sara si ye so lo ye ti sara aga tâ tënë . 
 Kozoni , lo sara lani Molenge ti lo ngengele oko . 
 Na pekoni , na lege ti Molenge so , Jéhovah asara amolenge ti lo ti yingo nga na nda ni aye so e yeke bâ , so mo yeke wara na popo ni sese nga azo so ayeke ndo ni . ​ — Job 38 : 4 , 7 ; Psaume 103 : 19 - 21 ; Jean 1 : 2 , 3 ; aColossien 1 : 15 , 16 . 
 Jéhovah asara sese ni ti duti pëpe mbeni ndo so a yeke tara zo dä awe si lo wara lege ti gue na popo ti amolenge ti Nzapa so ayeke a - ange na yayu tongana ti so aEglize so ala tene ala yeke ti Christ ayeke fa . 
 Lo sara sese ni ngbanga ti mbeni mbilimbili ye so lo leke ti sara ; lo leke ni ti tene “ azo alingbi duti dä ” . . 
 Nzapa asara sese ndali ti zo nga lo sara zo ndali ti sese . 
 Sese ni kue alingbi fade ti ga mbeni paradis , so gbâ ti azo ti mbilimbili si ayeke duti na ndo ni ; na ala lingbi fade ti fâ yaka na ndo ni nga ti bata ni nzoni . 
 Nzapa azia beku ti guengo na yayu na gbele kozo koli na kozo wali lâ oko pëpe . ​ — Genèse 1 : 26 - 28 ; 2 : 7 , 8 , 15 . 
 A dë kite na ye so Jéhovah aye ti sara 
 Na tongo nda ti mbaï ti azo , tongana nyen a dë kite na kode so Jéhovah ayeke komande na ni ? 
 Mbeni molenge ti Nzapa na yayu asara kpengba - li na lo londo ti kanga lege na ye so Jéhovah aye ti sara , so ti tene lo sara kusala na lege ni pëpe na liberté so Nzapa azia na lo ti sara na ye ti bê ti lo . 
 Lo buba yâ ti siriri so ala kue so , na ndoye , ayeda na komandema ti Jéhovah ayeke na ni . 
 Satan asara si Adam na Eve ato nda ti gi ti duti yamba na Nzapa . 
 Lo ke pëpe tënë ti ngangu ti Jéhovah , me lo tene so kode so Jéhovah akomande na ni ayeke na lege ni pëpe ; tongaso , lo dë kite na droit ti Jéhovah ti komande dunia kue . 
 Ni la , tâ gi na tongo nda ti mbaï ti azo , tënë ti droit ti Jéhovah ti komande na ndo dunia kue aga lani mbeni kota tënë na sese ge . 
 Mbeni tënë wa la alondo lani , na a bâ azo wa ? 
 Mbeni tënë so ague tâ gere oko na tënë ti droit ti Jéhovah ti komande na ndo dunia kue ayeke ti so Satan asigigi na ni na ngoi ti Job . 
 Satan adë kite lani na ndo ye so ayeke pusu azo ti mä yanga ti Jéhovah na ti sara na lo . 
 Satan aye ti fa so azo ayeke mä yanga ti Jéhovah na ala yeke sara na lo gi ti wara mbeni ye na pekoni ; me tongana a tara ala , ala yeke ke Jéhovah . 
 Atâa so tënë ni alondo lani gi na ndo ti mbeni wakua ti Jéhovah na sese ge , tënë so abâ nga a - ange na même Molenge ti Jéhovah ngengele oko . 
 Tongana nyen Jéhovah afa so lo yeke be - ta - zo na ye so lo leke ti sara nga na iri ti lo ? 
 Teti so lo yeke be - ta - zo na ye so lo leke ti sara nga na nda ti iri ti lo , Jéhovah asara lani tere ti lo ti ga Prophète nga ti ga Sauveur . 
 * Lo tene na Satan : “ Fade Mbi zia tënë ti ke na popo ti mo na wali so , na popo ti hale ti mo na hale ti lo ; fade lo mboko li ti mo , na fade mo mboko ndagere ti lo . ” . 
 Na lege ti Hale ti “ wali ” ti lo , wala mbage ti bungbi ti lo ti yayu , Jéhovah ayeke kiri tënë na Satan so agi yanga ti lo nga lo yeke mû na ahale ti Adam beku ti zingo ala na gbe ti siokpari nga na beku ti fini . ​ — aRomain 5 : 21 ; aGalate 4 : 26 , 31 . 
 “ Tënë ti ndagigi ti ye so Lo ye ” 
 Ye nyen so Jéhovah aleke ti sara , lo fa ni na lege ti bazengele Paul ? 
 Na yâ ti mbeti so lo sara na aChrétien ti Ephèse , bazengele Paul afa pendere mingi tongana nyen Jéhovah aleke aye ti tene ye so lo leke ti sara aga tâ tënë . 
 Paul atene : “ Lo fa na e tënë ti ndagigi ti ye so Lo ye , na lege ti ye so Lo leke na bê ti Lo ti sara na yâ Lo mveni , na lege ti kusala ti Lo na ngoi so alingbi , ti bungbi ye kue na yâ Christ , ye ti ayayu , na ye ti sese . ” . 
 Pendere ye so Jéhovah aleke ti sara ayeke ti bungbi oko aye ti yayu na ti sese so na yâ ni mo yeke wara a - ange nga na azo so , na ndoye , ayeda na kota yanga - ti - komande ti lo . 
 Na sarango tongaso , fade iri ti lo ayeke ga nzoni - kue , fade a yeke hinga Satan tongana zo ti mvene nga fade a yeke “ sara na sese ye so bê ti [ Nzapa ] aye legeoko tongana ala sara na yayu . ” ​ — Matthieu 6 : 10 . 
 Na aEphésien 1 : 10 , tënë so a kiri pekoni na “ kusala ” aye ti tene nyen ? 
 ‘ Ye so Jéhovah aleke na bê ti Lo ti sara ’ ayeke ga tâ tënë na lege ti mbeni “ kusala ” wala ti mbeni ye so lo leke ni . 
 Tënë ti Paul so ayeke na aEphésien 1 : 10 na so a kiri pekoni na “ kusala ” aye ti tene “ bango lege ti aye nde nde na yâ ti da . ” 
 A ye ti sara tënë ti mbeni kode ti bango lege ti aye . 
 * Tâ nzoni kode so Jéhovah ayeke leke na aye ti tene ye so lo leke ti sara aga tâ tënë andu nga mbeni “ tënë ti ndagigi so a honde ” na so nda ni ayeke sigigi yeke yeke tongana ngoi ayeke hon . ​ — aEphésien 1 : 10 ; 3 : 9 . 
 Tongana nyen Jéhovah afa yeke yeke tënë ti ndagigi wala tënë so a honde ti ye so lo leke ti sara ? 
 Na lege ti mara ti ambele nde nde , Jéhovah afa yeke yeke tongana nyen ye so lo leke ti sara so andu Hale ni so a mû zendo ti lo na Eden ayeke ga tâ tënë . 
 Mbele so lani Jéhovah ate ni na Abraham afa so Hale ni so a mû zendo ti lo ayeke ga na sese na yâ molongo ti ahale ti Abraham . 
 Nga , na lege ti Hale ni , fade “ amara kue ti sese ” airi deba nzoni na ndo ti ala mveni . 
 Mbele so afa nga atene ambeni zo ayeke ga na tere ti kozo mbage ti hale ni . 
 Mbele ti Ndia so Jéhovah ate lani na Israël ti mitele afa so ye so Jéhovah aleke ti sara ayeke ti wara mbeni “ royaume ti asacrificateur ” . . 
 Mbele so lo te na David afa so Hale ni ayeke duti ande Mokonzi ti mbeni Royaume teti lakue lakue . 
 Tongana Mbele ti Ndia afa lege na aJuif si ala si na Messie awe , Jéhovah akiri afa lani ambeni ye mingi na ndo gango tâ tënë ti aye so lo leke ti sara . 
 Azo so ayeke bungbi ala ti ga na tere ti kozo mbage ti hale ni ayeke ga ande “ royaume ti asacrificateur ” so a sara tënë ni giriri , nga a yeke ga na ala na yâ ti mbeni “ fini mbele ” tongana mbeni fini “ Israël ” ti yingo . ​ — Jérémie 31 : 31 - 34 ; aHébreu 8 : 7 - 9 . 
 * 
 10 , 11 . ( a ) Tongana nyen Jéhovah afa na gigi Hale ni so a sara tënë ti lo giriri ? 
 ( b ) Ngbanga ti nyen Molenge ti Nzapa ngengele oko aga lani na sese ? 
 Ti sara si ye so Nzapa aleke ni aga tâ tënë , na mbeni ngoi lani , Hale ni so a sara tënë ti lo giriri aga na ndo sese . 
 Jéhovah atokua ange Gabriel ti tene na Marie so lo yeke dü mbeni molenge ti koli na iri ti lo ayeke duti Jésus . 
 Ange ni atene na Marie : “ Fade Lo ga kota , na fade ala di iri ti Lo Molenge Ti Lo Ti Nduzu Ahon Kue ; na fade Seigneur Nzapa amû na Lo trône ti babâ ti Lo David . 
 Na fade Lo komande azo ti da ti Jacob lakue , na fade royaume ti Lo awe lâ oko pëpe . ” . 
 A hinga fadeso Hale ni so a mû zendo ti lo so awe . ​ — aGalate 3 : 16 ; 4 : 4 . 
 A lingbi Molenge ti Jéhovah ngengele oko aga na sese nga lo wara akota tara mingi juska lo kui . 
 Sarango ye ti Jésus la ayeke mû lege ti kiri tënë nzoni mingi na gingo tënë ti Satan . 
 Fade lo yeke duti be - ta - zo na Babâ ti lo la ? 
 So kue ayeke mbeni mbage ti tënë ti ndagigi so a honde so la . 
 Ngu mingi na pekoni , bazengele Paul afa kusala ti Jésus , lo tene : “ Tënë ti ndagigi ti lege ti bata tënë ti Nzapa ayeke kota : Lo si na yâ mitele na lê ti azo , Yingo afa na gigi , Lo yeke mbilimbili , a - ange abâ Lo , a fa tënë ti Lo na popo ti aGentil , a mä na bê na Lo na sese so , a kamata Lo na nduzu na yâ gloire . ” . 
 Biani , so lo duti tâ be - ta - zo juska na kuâ , Jésus akiri tënë biani biani na gingo tënë ti Satan . 
 Me ambeni nzene nzene ye so andu tënë ti ndagigi so a honde angbâ na a hunda ti fa ni na gigi . 
 “ Tënë ti ndagigi ti royaume ti Nzapa ” 
 12 , 13 . ( a ) Mbeni mbage ti “ tënë ti ndagigi ti royaume ti Nzapa ” ayeke nyen ? 
 ( b ) A hunda lani na Jéhovah ti sara nyen ti tene lo soro mbeni kete wungo ti azo ti gue na yayu ? 
 Na ngoi ti mbeni oko ti atambela ti lo ti fango tënë na Galilée , Jésus afa so tënë ti ndagigi so a honde ague tâ oko na Royaume ti lo ti Messie . 
 Lo tene na adisciple ti lo : “ A mû na i ndara ti hinga tënë ti ndagigi ti royaume ti yayu [ “ royaume ti Nzapa ” , Marc 4 : 11 ] me A mû na ala pëpe . ” . 
 Mbeni ye so ayeke na yâ tënë ti ndagigi so a honde ayeke ti so Jéhovah ayeke soro mbeni “ kete kundu ” ti azo 144 000 ti bungbi na Molenge ti lo tongana mbage ti hale ni , na ala na lo ayeke komande na yayu . ​ — Luc 12 : 32 ; Apocalypse 14 : 1 , 4 . 
 Teti so a sara azo ti duti na fini na ndo ti sese , a hunda lani na Jéhovah ti sara si ambeni zo aga mbeni ‘ fini création ’ si ala gue na yayu . 
 Teti so lo yeke mbeni oko ti ala so ayeke na mbeni beku so ayeke nde , beku ti gue na yayu , bazengele Pierre atene : “ Sara tënë nzoni na Nzapa , Babâ ti Seigneur ti e Jésus Christ ; na lege ti kota be - nzoni ti Lo , Lo dü e mbeni si e yeke na beku so ayeke na fini na lege ti londongo ti Jésus Christ na popo ti awakinda , si e wara ye ti héritier so afuti pëpe , na a yeke na sioni pëpe , na a miro pëpe , ye ti héritier so A bata na yayu teti i . ” ​ — 1 Pierre 1 : 3 , 4 . 
 ( a ) Tongana nyen tënë ti azo so ayeke aJuif pëpe ayeke nga na yâ “ tënë ti ndagigi ti royaume ti Nzapa ” ? 
 ( b ) Ngbanga ti nyen e wara lege ti hinga “ tâ nda ti ye ti Nzapa ” so ? 
 Mbeni mbage ti tënë ti ndagigi so a honde so andu Royaume so ayeke ga ande ayeke ti so Nzapa aye ti yôro ambeni zo so ayeke aJuif pëpe na popo ti kete wungo ti azo so a yeke iri ala ti komande na tere ti Christ na yayu . 
 Paul afa mbage ti “ kusala ” ti Jéhovah so , wala lege so lo leke na ye ti sara si ye so lo leke ti sara aga tâ tënë , na yâ ti atënë so : “ A fa tënë so na amolenge ti azo ti awagame ti giriri pëpe , tongana so A fa fadeso na abazengele na aprophète ti Lo ti nzoni - kue na lege ti Yingo ; so atene , aGentil ayeke afon héritier , afon membre ti Tere , na afon e na zendo na yâ Christ Jésus , na lege ti Tene - nzoni . ” . 
 A fa lani nda ti mbage ti tënë ti ndagigi so a honde na ‘ abazengele ti nzoni - kue ’ . 
 Legeoko nga laso , tongana a yeke fade ngbanga ti mungo maboko ti yingo vulu pëpe , ka e lingbi pëpe ti hinga “ tâ nda ti ye ti Nzapa ” so . ​ — 1 aCorinthien 2 : 10 ; 4 : 1 ; aColossien 1 : 26 , 27 . 
 15 , 16 . 
 Ngbanga ti nyen Jéhovah asoro azo so ayeke komande na tere ti Christ na popo ti azo ti sese ? 
 “ Azo [ saki ] ngbangbo oko na bale - osio na ndo ni [ saki ] osio ” so a bâ ala na tere ti “ Molenge Ti Ngasangbaga ” na Hoto ti Sion ti yayu , a tene so “ a vo ala na popo ti azo ti sese ” , “ a vo ala na popo ti azo , si ala ga kozo hale teti Nzapa na teti Molenge Ti Ngasangbaga ” , so ayeke Christ Jésus . 
 Jéhovah asoro lani kozo molenge ti lo ti yayu ti ga kozo mbage ti hale ni so a mû zendo ti lo na Eden , me ngbanga ti nyen lo soro azo so yeke duti na tere ti Christ na popo ti azo ti sese ? 
 Bazengele Paul afa atene ala so a diko li ti ala dikongo so , a “ iri ala na lege ti tënë ti bê ti [ Jéhovah ] ” nga “ na lege so bê ti lo aye ” . ​ — aRomain 8 : 17 , 28 - 30 ; aEphésien 1 : 5 , 11 ; 2 Timothée 1 : 9 . 
 Ye so bê ti Jéhovah aye ayeke ti sara si kota iri ti lo aga nzoni - kue na ti fa mbilimbili ti kota yanga - ti - komande ti lo na yayu nga na ndo sese kue . 
 Na lege ti “ kusala ” ti lo ti ndara so mara ni ayeke dä pëpe , wala lege so lo leke na aye , Jéhovah atokua lani kozo Molenge ti lo na ndo sese , ndo so lo wara lani akota tara dä mingi juska lo kui . 
 Na ndo ni , Jéhovah aleke biani na bê ti lo ti tene ambeni zo ti sese ge so amû mbage ti kota yanga - ti - komande ti Jéhovah juska na kuâ , a yôro ala na yâ ngorogbia ti Molenge ti lo , Royaume ti Messie . ​ — aEphésien 1 : 8 - 12 ; Apocalypse 2 : 10 , 11 . 
 Ngbanga ti nyen e lingbi ti duti na ngia so Christ na azo so akomande na tere ti lo aduti na fini lani na ndo sese ? 
 Jéhovah afa kota ndoye ti lo na mbage ti ahale ti Adam na tokuango Molenge ti lo na ndo sese nga na sorongo na popo ti azo ti sese ala so ayeke wara ande ye ti héritier legeoko na Molenge ti lo na yâ ngorogbia ti Royaume ni . 
 Tongana nyen si ambeni zo so aduti be - ta - zo na Jéhovah , a londo na Abel ti ga na ni , ayeke wara nzoni na lege ti ye so ? 
 Teti so a dü ala angbâa ti siokpari nga na ti kuâ , azo ayeke mbilimbili - kue pëpe na ala yeke na bezoin ti wara seni na lege ti yingo nga na lege ti mitele , nga ti ga mbilimbili - kue a lingbi na ye so Jéhovah aleke na bê ti lo giriri ndali ti azo . 
 So tâ ye ti dengo bê tënë ti azo kue so ayeke ku kungo ti wara fini ti lakue lakue na ndo sese ti hinga so Gbia ti ala ayeke ndoye ala nga lo yeke mä ala nzoni tongana ti so lo sara lani na mbage ti adisciple ti lo na ngoi ti kusala ti lo ! . 
 Nga , so tâ dengo bê tënë ti ala ti hinga so azo so ayeke duti agbia na aprêtre na tere ti Christ na yayu ayeke akoli na awali so ala yeke azo ti mabe so ayeke lani na awokongo nga awara akpale ti gigi tongana ti e ! ​ — aRomain 7 : 21 - 25 . 
 Ye so Jéhovah aleke ti sara ayeke gbian pëpe 
 18 , 19 . 
 Ngbanga ti nyen nda ti atënë ti Paul so ayeke na aEphésien 1 : 8 - 11 a sigigi polele na lê ti e awe ? 
 Na e yeke bâ tënë wa na yâ article ti peko ? 
 Fadeso , e lingbi ti tene so tënë so Paul atene na aChrétien so a sa yingo na ndo ti ala , so ayeke na aEphésien 1 : 8 - 11 , e mä yâ ni polele awe . 
 Lo tene so Jéhovah afa na ala “ tënë ti ndagigi ti ye so lo ye , ” so a yeke ti so a iri ala ti ga “ ye ti héritier ” legeoko na Christ , nga “ a diko [ ala ] giriri kozoni na lege ti tënë ti bê ti Lo , na Lo sara ye kue tongana bê ti Lo aye ” . 
 E bâ so ye ni alingbi tâ na pendere “ kusala ” wala lege so Jéhovah aleke na aye ti sara si ye so lo leke na bê ti lo aga tâ tënë . 
 Ye ni so amû nga maboko na e ti hinga ngbanga ti nyen gi mbeni kete wungo ti aChrétien so aga na Matanga ti Kobe ti Seigneur si ayeke te mapa na anyon vin . 
 Na yâ article ti peko , e yeke bâ ande ye so Matanga ti Dango Bê na kuâ ti Christ aye ti tene teti aChrétien so ayeke na beku ti gue na yayu . 
 E yeke bâ ande nga ngbanga ti nyen tënë ti ye so Mémorial aduti fä ni agbu bê ti azo kutu mingi mingi so ayeke na beku ti duti lakue lakue na ndo sese . 
 [ Akete tënë na gbe ni ] 
 Tâ nda ti iri ti Nzapa ayeke “ Lo sara ti ga . ” 
 Jéhovah alingbi ti ga ye kue so a hunda ti tene lo ga , si ye so lo leke ti sara aga tâ tënë . ​ — Exode 3 : 14 , NW . 
 Atënë ti Paul afa so “ kusala ” ni wala ye so a leke ni so ayeke tambela lani na ngoi ti lo awe ; me ti Royaume ti Messie , Bible afa so a yeke gi na ngu 1914 si a zia gere ni . 
 Ti hinga ambeni tënë mingi ndo ti ambele so ague oko na gango tâ tënë ti ye so Nzapa aleke ti sara , bâ Tour ti Ba Ndo ti Français ti 1février 1989 , lembeti 10 ti si na 15 . 
 Dango bê 
 • Ngbanga ti nyen Jéhovah asara sese na lo zia zo na ndo ni ? 
 • Ngbanga ti nyen a yeke kota ye ti tene a tara lani Molenge ti Jéhovah ngengele oko na ndo sese ? 
 • Ngbanga ti nyen Jéhovah asoro azo so ayeke komande na tere ti Christ na popo ti azo ti sese ? 
 Tambela na ndo ti lege so lumière ni angbâ gi ti kono 
 “ Lege ti azo ti mbilimbili ayeke tongana lâ ti ndapre so asu , a su mingi , juska a ga kota lâ . ” ​ — APROVERBE 4 : 18 . 
 1 , 2 . 
 Nyen la azo ti Jéhovah awara na peko ti lumière ti yingo so alondo na lo na so ayeke kono ti ga kota ? 
 JÉHOVAH NZAPA ayeke tâ Lingu ti lumière ni mveni . 
 Zo wa la alingbi ti fa ye so sigingo ti lâ ayeke sara na ndo ti bï nzoni mingi ahon lo , zo wa ? . 
 Nzapa atene : ‘ Tongana lumière ti ndapre agbu nda ti sese , sese aga ye nde tongana ndô na gbe ti sceau [ wala tampon ] ; na a leke ye kue pendere tongana bongo . ’ . 
 Tongana lumière ti lâ ayeke kono , mo yeke bâ sese nzoni nga aye kue asigigi polele tongana ti so a mû mbeni ye tongana tampon si a kpo na ndo ti popoto ti lekengo na ta , dessin so ayeke na gbe ti tampon ni ayeke sigigi na ndo ti popoto ni . 
 Jéhovah ayeke nga Lingu ti lumière na lege ti yingo . 
 Na ngoi so sese so angbâ na yâ ti kota bingo , tâ Nzapa angbâ ti za lumière na ndo azo ti lo . 
 Ye ti peko ti lumière so ayeke nyen ? 
 Bible akiri tënë , atene : “ Lege ti azo ti mbilimbili ayeke tongana lâ ti ndapre so asu , a su mingi , juska a ga kota lâ . ” . 
 Lumière so alondo na Jéhovah na so angbâ ti kono ti gue na ni angbâ ti su na ndo lege ti azo ti lo nga a yeke gbian aye na ndo tënë ti akungba na yâ ti bungbi , atënë ti mabe nga na tambela ti ala . 
 Sungo ti lumière ni aga na agbiango ye so andu akungba na yâ ti bungbi 
 Ye nyen si a mû zendo ni na Esaïe 60 : 17 ? 
 Na lege ti prophète Esaïe , Jéhovah atene tënë so kozoni : “ Fade Mbi ga na lor na place ti gengere , na Mbi ga na argent na place ti wen , gengere na place ti keke , na wen na place ti tênë . ” . 
 Legeoko tongana ti so ziango mbeni ye so akpengba na place ti mbeni so akpengba pëpe aye ti fa lekengo peko ti ye ni si a ga nzoni , na “ nda ti ngoi so ” wala “ lâ ti nda ni ” so , a gbian aye mingi so andu akungba na yâ ti bungbi ti aTémoin ti Jéhovah . ​ — Matthieu 24 : 3 ; 2 Timothée 3 : 1 . 
 Gbiango ye wa aduti lani na ngu 1919 ? 
 Ye ti nzoni wa aga na pekoni ? 
 Na tongo nda ti lâ ti nda ni so , akongregation ti aWamandango Bible ( iri so a hinga na aTémoin ti Jéhovah ândö ) ayeke soro lani a - ancien na adiacre ti ala na lege ti vote . 
 Ye oko , ambeni ancien ni ayeke na tâ nzara ti fango tënë pëpe . 
 Na ndo ti so ala ye pëpe ti sigigi na fango tënë , ambeni ayeke sara si bê ti aita anze na kusala ni . 
 Ni la , na ngu 1919 , a zia mbeni fini ye na yâ ti kongregation oko oko : kungba ti wayinda ti kusala . 
 A yeke pëpe kongregation si avoté wayinda ti kusala ni , me a yeke filiale si ayeke soro lo lani alingbi na aye so Mbeti ti Nzapa afa . 
 Akua ti wayinda ti kusala andu lekengo kusala ti fango tënë , mungo aterritoire na azo nga mungo wango na ala ti fa tënë . 
 Na yâ ti angu so aga na peko ti lekengo ye so , azo mingi amû mbage ti ala na kusala ti fango tënë ti Royaume . 
 Lekengo ye wa aduti lani dä na popo ti ngu 1920 ti si na ngu 1929 ? 
 A kiri a mû lani ngangu na akongregation kue na lege ti wango so : “ I fa , i fa , i fa tënë ti Gbia na royaume ti lo . ” 
 A mû wango ni so na aWamandango Bible na kota bungbi so aduti na Cedar Point ( na Amerika ) na ngu 1922 . 
 Ti si na ngu 1927 , lekengo kusala ti fango tënë nzoni asara si a mû dimanche tongana lango so ayeke tâ nzoni mingi ti fa tënë da na da . 
 A mû dimanche ngbanga ti nyen ? 
 Ngbanga ti so dimanche ayeke lango so mingi ti azo ayeke sara kua pëpe . 
 A - Témoin ti Jéhovah ti laso ayeke fa oko bibe so na lege so ala yeke sara kue ti gue na ndo ti azo na angoi so mingi ti ala ayeke na yanga - da ; angoi tongana andayenga nga na alakui . 
 Mungo yanga wa a yeda na ni na ngu 1931 ? 
 Tongana nyen ye so abâ nga kusala ti fango tënë ti Royaume ? 
 Kusala ti fango tënë ti Royaume akiri alondo ngangu mingi tongana , na peko ti midi ti dimanche , lango 26 ti juillet ngu 1931 , a yeda ti kozoni na mbeni mungo yanga na kota bungbi so aduti na Columbus ( Amerika ) , nga na pekoni , a yeda na ni na ndo sese kue . 
 Mbeni tënë ti yâ ti mungo yanga ni ayeke so : “ E yeke awakua ti Jéhovah Nzapa so atokua e ti sara mbeni kusala na iri ti lo ; ti sara ye alingbi na komandema ti lo , e yeke fa tënë ti témoin ti Jésus Christ na e yeke fa na azo so Jéhovah ayeke tâ Nzapa nga Nzapa ti Ngangu Ahon Kue . 
 Ni la , na ngia , e yeda ti yô iri ni so Seigneur Nzapa afa ni na yanga ti lo , na e ye si a hinga e na iri ni so ; a yeke iri aTémoin ti Jéhovah . ” . 
 Bâ tongana nyen fini iri so afa polele kozo kusala ti azo kue so ayeke mû iri ni so ! 
 Biani , Jéhovah ayeke lani na mbeni kusala so a lingbi awakua ti lo kue amû mbage ti ala dä . 
 Na ti bâ ni nzoni , awakua ti lo ayeda lani na tënë so na ngia ! 
 Gbiango ye wa aga lani na ngu 1932 ? 
 Ngbanga ti nyen ? 
 Na tâ be - ti - molenge , a - ancien mingi abi lani tere ti ala na yâ kusala ti fango tënë . 
 Ye oko , na ambeni ndo , a - ancien so a voté ala votengo ake na kuru go tënë so a tene a lingbi zo kue na yâ ti kongregation afa tënë . 
 Me , mbeni gbiango ye ayeke lani nduru ti si . 
 Na ngu 1932 , na yâ ti Tour ti Ba Ndo , a hunda na akongregation ti zia lege ti votengo a - ancien na adiacre . 
 Nde na so , ala yeke voté mbeni komite ti kusala so na yâ ni a yeke wara aita - koli so akpengba na lege ti yingo nga so ayeke fa tënë . 
 Na lege so , kua ti bango lege ti kongregation ayeke na tïtî azo so ayeke fa tënë na wâ mingi ; na ye so asara si kusala ni ague lani na li ni mingi . 
 Tongana lumière ayeke kono , a gbian aye mingi nga 
 Gbiango ye wa asi na ngu 1938 ? 
 Lumière ni “ asu , a su mingi ” lani . 
 Na ngu 1938 , a kaï tënë ti votengo a - ancien na adiacre biaku biaku . 
 Aita kue so a iri ala na kusala , a yeke iri ala fadeso a lingbi na ye so Bible afa nga na gbe ti fango lege ti “ ngbâa be - ta - zo na ti ndara ” . . 
 Mingi ti akongregation kue ti aTémoin ti Jéhovah ayeda hio na gbiango ye ni , na kusala ti fango tënë angbâ lani ti lë lengo . 
 Na ngu 1972 , gbiango ye wa asi ? 
 Ngbanga ti nyen a yeke mbeni gbiango ye so ayeke nzoni ahon ti kozo ? 
 Ti to nda ni na lango 1 ti octobre ngu 1972 , mbeni gbiango ye na ndo mungo li ni na yâ kongregation asi . 
 Na yâ ti akongregation kue ti aTémoin ti Jéhovah , a hon ti tene mbeni surveillant so a iri lo serviteur ti kongregation lo oko si amû li ni , a zia na sese mbeni bungbi ti a - ancien ti mû li ni . 
 Fini gbiango ye so apusu aita - koli so ayeke abiazo ti gi ti yô kungba na yâ ti kongregation . 
 Ye so asara si aita - koli mingi awara akode na ndo tënë ti yongo kungba na yâ ti kongregation . 
 Aita - koli so aduti biani ye ti mungo maboko mingi ti bâ lege ti gbâ ti afini zo so ayeda na tâ tënë ti Bible ! 
 Gbiango ye wa asi na ngu 1976 ? 
 Aita so abungbi si aga Wabatango Bungbi , a kangbi yâ ti ala na akomite omene . 
 Nga , ti to nda ni na lango 1 ti janvier ngu 1976 , akusala kue ti bungbi ti Jéhovah na ti akongregation ti ndo sese kue atambela na gbe ti akomite omene so . 
 A yeke tâ nzoni mingi ti bâ so “ awawango mingi ” si ayeke bâ lege ti aye kue so andu kusala ti Royaume . ​ — aProverbe 15 : 22 ; 24 : 6 . 
 Gbiango ye wa asi na ngu 1992 , na ngbanga ti nyen ? 
 Na ngu 1992 , mbeni gbiango ye akiri asi . 
 A kpa ye so asi lani na peko ti so azo ti Israël na ambeni wande alondo na ngbâa na Babylone si akiri . 
 Na ngoi ni kâ , wungo ti aLévite ti sara kua na temple ayeke lani mingi pëpe . 
 Tongaso , ti mû maboko na aLévite , a mû akua mingi na aNéthin wala aNethinim , so ala yeke azo ti Israël pëpe . 
 Legeoko nga , ti mû maboko na bungbi ti ngbâa be - ta - zo na ti ndara ti bâ lege ti akusala so ayeke gue gi na li ni na sese ge , na ngu 1992 , a kiri a mû akungba na ambeni zo so ayeke ti “ ambeni ngasangbaga ” . 
 A iri ala ti duti awamungo maboko na akomite ti Wabatango Bungbi . ​ — Jean 10 : 16 . 
 Na lege wa Jéhovah asara si siriri aga azo ti bata e ? 
 Aye ti peko ti agbiango ye so kue ayeke nyen ? 
 Jéhovah atene : “ Fade Mbi sara si siriri aga azo ti bata mo , na mbilimbili aga azo ti komande mo . ” . 
 A yeke wara “ siriri ” na popo ti awakua ti Jéhovah laso nga ndoye ti “ mbilimbili ” aga ‘ zo ti komandengo ’ ala , na lege so ndoye ti ye so ayeke “ mbilimbili ” si ayeke pusu ala ti sara na Nzapa . 
 A leke ala nzoni mingi ti sara kusala ti fango tënë ti Royaume na ti sarango adisciple . ​ — Matthieu 24 : 14 ; 28 : 19 , 20 . 
 Jéhovah aza lumière na ndo atënë ti mabe 
 Tongana nyen Jéhovah aza lumière na ndo atënë ti mabe ti azo ti lo na popo ti ngu 1920 ti si na 1929 ? 
 Jéhovah aza nga lumière yeke yeke na ndo atënë so azo ti lo amä na bê dä . 
 Mbeni tapande ni ayeke mbeti ti Apocalypse 12 : 1 - 9 . 
 Na yâ ti aversê so , a sara tënë ti “ mbeni wali ” so ayeke na ngo na so adü , mbeni “ kota bengba ngbo ” nga na mbeni “ Molenge ti koli ” . 
 Aye ota so kue aduti fä ti ambeni zo wala mbeni ye . 
 Mo hinga ye so ala oko oko kue aduti fä ni ? 
 A fa nda ti aye so na yâ ti mbeni article ti Tour ti Ba Ndo ti Anglais ti 1 mars 1925 so li ti tënë ni ayeke “ Dungo mara ni . ” 
 Article so amû lege na azo ti Nzapa ti gbu nda ti aprophétie so andu dungo Royaume nzoni ahon ti kozo , nga a fa polele so abungbi ayeke use : bungbi ti Jéhovah na ti Satan . 
 Na pekoni , na ngu 1927 ti si na ngu 1928 , azo ti Nzapa ahinga so Mbeti ti Nzapa ake tënë ti matanga ti Noël nga na ti dungo , na ala zia lege ti sarango ni . 
 Atâ tënë ti mabe wa a zi nda ni polele na popo ti ngu 1930 ti si na ngu 1939 ? 
 Na yâ ti ngu 1930 ti si na ngu 1939 , a kiri a za lumière na ndo atënë ti mabe ota . 
 Teti angu mingi lani , aWamandango Bible ahinga so “ azo mingi so asi singo ” so a sara tënë ti ala na Apocalypse 7 : 9 - 17 ayeke nde na azo 144 000 , so ayeke komande legeoko na Christ tongana agbia nga na aprêtre . 
 Ye oko , ala de ti hinga lani azo mingi so asi singo so polele pëpe . 
 Legeoko tongana ti so lumière so ayeke su yeke yeke asara si aye so zo abâ ni nzoni pëpe asigigi polele , na ngu 1935 a hinga azo mingi so asi singo tongana azo so ayeke sö kuâ na yâ ti “ kota ye ti vundu , ” nga ala yeke na beku ti wara fini ti lakue lakue na ndo sese . 
 Na pekoni , na yâ ti oko ngu ni so , a fa mbeni ye polele so abâ amolenge ti aTémoin ti Jéhovah ti akodoro nde nde so ayeke gue na ekole . 
 Na ngoi so lani tënë ti yengo kodoro agbu bê ti azo ngangu , aTémoin ti Jéhovah ahinga so barango bendere ti kodoro ayeke gi mbeni senge ye pëpe , me a yeke vorongo yanda . 
 Na ngu so aga na pekoni , a zi nda ti mbeni tënë ti mabe nde : a yeke so Christ akui lani na ndo mbeni senge keke , me na ndo ti keke ti croix pëpe . ​ — Kusala 10 : 39 . 
 Lawa nga tongana nyen a gboto lê na ndo mênë tongana ye so ayeke nzoni - kue ? 
 Na peko ti Use Bira so Amû Sese Kue , so na ngoi ni mungo mênë na aturugu so awara kota kä amû ndo , lumière akiri asu ngangu ti fa so mênë ayeke mbeni ye so ayeke nzoni - kue . 
 Tour ti Ba Ndo ti 1 juillet 1945 na Anglais awa lani “ awakua kue ti Jéhovah so ayeke gi ti wara fini ti lakue lakue na ndo fini sese ti mbilimbili ti bâ mênë tongana ye so ayeke nzoni - kue nga ti kpe andia ti Nzapa na ndo kpengba tënë so . ” 
 Les Saintes Écritures ​ — Traduction du monde nouveau asigigi lawa ? 
 Ambeni nzoni ye ti yâ ni ayeke so wa ? 
 Na ngu 1946 , a bâ so a hunda ti wara mbeni fini Bible so a kiri pekoni alingbi na afini hingango ye so a wara ni nga so atënë ti mabe so alondo na angobo ti sarango ye ti azo so atene ala yeke aChrétien ayeke duti na yâ ni pëpe . 
 A to nda ti kiri peko ti Bible ni so na nze ti décembre ngu 1947 . 
 Na ngu 1950 , a sigigi na Les Écritures grecques chrétiennes ​ — Traduction du monde nouveau na yanga ti Anglais . 
 Ti mbage ti Mbeti ti Nzapa so a sû ni na yanga ti Hébreu , a sigigi na ni yeke yeke na ambage oku , na a to nda ni ngu 1953 . 
 Mbage oku ni asigigi na ngu 1960 , so ti tene ngu 12 tongaso na peko ti so a komanse kua ti kiringo pekoni . 
 Les Saintes Écritures ​ — Traduction du monde nouveau ni kue asigigi ti lo na ngu 1961 . 
 Ambeni nzoni ye mingi ayeke na yâ Traduction du monde nouveau so fadeso a sigigi na ayanga ti kodoro mingi . 
 Na yâ ni , a kiri na iri ti Nzapa , Jéhovah , na place ni . 
 Na ndo ni , teti so a kiri peko ti atënë ti yâ ni alingbi tâ na yanga ti Hébreu nga na Grec , ye so amû lege ti ngbâ ti gbu nda ti ambeni ye nzoni na yâ Mbeti ti Nzapa . 
 Lumière wa so angbâ ti kono asu ngangu na ngu 1962 ? 
 Na ngu 1962 , a zi nda ti tënë na ndo “ azo ti komande ” so a sara tënë ti ala na aRomain 13 : 1 nga a fa juska na ndo wa aChrétien alingbi ti mä yanga ti ala . 
 Nzoni gingo nda ti aRomain chapitre 13 nga na ambeni versê tongana Tite 3 : 1 , 2 na 1 Pierre 2 : 13 , 17 afa polele so “ azo ti komande ” ni ayeke Jéhovah na Jésus Christ pëpe , me a yeke azo ti komande ti sese so . 
 Ambeni tâ tënë so a zi nda ni polele na popo ti ngu 1980 ti ga na ngu 1989 ayeke so wa ? 
 Na yâ ti angu so aga na pekoni , lumière so asu na ndo lege ti azo ti mbilimbili angbâ gi ti su ti ga kota ahon ti kozo . 
 Na ngu 1985 , a fa nda ti atënë so aye ti tene ti diko zo mbilimbili ti wara “ fini ” nga ti diko zo mbilimbili tongana kamarade ti Nzapa . 
 Na ngu 1987 , a fa nda ti Jubilé ( ngu ti hurungo trompette ) ti aChrétien . 
 Tongana nyen Jéhovah akiri atokua lumière mingi ahon ti kozo ndali ti azo ti lo na yâ ti angu so ahon ade ti ninga mingi pëpe ? 
 Na ngu 1995 , a gbu nda ti kangbingo popo ti “ angasangbaga ” na “ angasa ” nzoni mingi ahon ti kozo . 
 Ti ngu 1998 , a zi nda ti anzene nzene ye so andu temple so Ezéchiel abâ na suma , so a to nda ti ga tâ tënë awe . 
 Na ngu 1999 , a kiri afa mbeni tënë nzoni na ndo lawa nga na tongana nyen si ‘ ye ti sioni mingi so asara si ye aga yangbato ayeke duti na Ndo ti Nzoni - kue ’ . . 
 Nga , na ngu 2002 , a kiri a gbu nzoni mingi nda ti tënë ti vorongo Nzapa “ na yingo na tene - biani . ” ​ — Jean 4 : 24 . 
 Na yâ ti ambeni ye wa a kiri a gbian ye na popo ti azo ti Nzapa ? 
 Nde na agbiango ye so andu akungba na yâ ti bungbi nga na yâ ti atënë ti mabe , a kiri a gbian ambeni ye so andu tambela ti aChrétien . 
 Na tapande , na ngu 1973 , a bâ nyongo manga tongana mbeni ye so ayeke sara sioni na mitele ti zo na ayeke tongana mbeni kota siokpari . 
 Ngu bale - oko na pekoni , na yâ ti Tour ti Ba Ndo ti 15 octobre 1983 na Français , a fa polele bango ndo ti e na ndo sarango kusala na angombe . 
 Aye kue so e bâ ayeke gi ambeni tapande ti lumière so angbâ gi ti kono na ngoi ti e . 
 Ngbâ ti tambela na ndo ti lege so lumière ni angbâ gi ti kono 
 Dutingo na bango ndo wa a yeke mû ande maboko na e ti ngbâ ti tambela na ndo lege so lumière ni angbâ gi ti kono ? 
 Mbeni ancien so lo ninga na kua ni atene : “ Ti yeda na mbeni gbiango ye nga ti leke dutingo ti mo ti lingbi na ni alingbi ti duti ngangu . ” 
 Ye nyen amû maboko na lo ti yeda na gbâ ti agbiango ye so lo bâ na yâ ti angu 48 so lo yeke wafango tënë ti Royaume ? 
 Lo kiri tënë , lo tene : “ Kota ye ni ayeke ti duti na nzoni bango ndo . 
 Ti ke ti yeda na gbiango ye ni ayeke tongana ti so bungbi ti Jéhovah ayeke gue ti lo na li ni me mo ngbâ ti mo na peko . 
 Tongana a si so a yeke ngangu na mbi ti yeda na agbiango ye ni , mbi yeke gbu li ti mbi na ndo atënë ti Pierre so lo tene na Jésus , atene : ‘ Seigneur , fade e gue na zo wa ? 
 Mo yeke na tënë so amû fini ti lakue lakue . ’ 
 Na pekoni mbi hunda tere ti mbi , mbi tene : ‘ Mbi yeke gue ande na ndo wa ? 
 Gi na yâ ti bingo ti sese so ? ’ 
 Ye so amû maboko na mbi ti luti ngangu na yâ ti bungbi ti Nzapa . ” ​ — Jean 6 : 68 . 
 Tongana nyen e yeke wara nzoni na tambelango na yâ lumière ? 
 Sese so angoro e ayeke biani na yâ ti kota bingo . 
 Na ngoi so lumière ti Jéhovah angbâ ti su na ndo azo ti lo , dû so akangbi popo ti ala na sese so angbâ gi ti kono . 
 Lumière so ayeke sara nyen ndali ti e ? 
 Biani , tongana a za lumière na yâ ti mbeni dû so ayeke na ndo ti mbeni lege so avuko , dû ni ayeke hon pëpe . 
 Legeoko nga , lumière so alondo na yâ Tënë ti Nzapa ayeke zi agbanda pëpe , me a yeke mû maboko na e biani ti kpe ni si e ngbâ ti tambela na ndo ti lege so lumière ni angbâ gi ti kono . 
 Tongaso , zia e ngbâ lakue ti dengi mê nzoni na atënë ti prophétie ti Jéhovah so ayeke tongana “ lampe so aza na bingo ” . ​ — 2 Pierre 1 : 19 . 
 Mo dabe mo na ni ? 
 • Jéhovah aga na agbiango ye wa so andu akungba na yâ ti bungbi ti lo ? 
 • Lumière so ayeke kono aga na gbiango ye wa na yâ atënë ti mabe ? 
 • Agbiango ye wa mo mveni mo bâ na lê ti mo ? 
 Ye nyen amû maboko na mo ti yeda na ni ? 
 • Ngbanga ti nyen mo ye ti ngbâ ti tambela na ndo lege so lumière ni angbâ gi ti kono ? 
 [ Afoto na lembeti 27 ] 
 Kota bungbi so aduti na Cedar Point na 1922 akpengba lani aWamandango Bible ti sara kusala ti Nzapa 
 [ Foto na lembeti 29 ] 
 Ita Nathan Knorr ayeke fa “ Les Écritures grecques chrétiennes ​ — Traduction du monde nouveau ” ti Anglais so asigigi na 1950 
 [ Lingu ti foto na lembeti 26 ] 
 © 2003 BiblePlaces.com 
 Anzoni ngia so adë bê 
 “ Tongana i te , wala i nyon , wala i sara mbeni ye , i sara ye kue teti gloire ti Nzapa . ” ​ — 1 ACORINTHIEN 10 : 31 . 
 1 , 2 . 
 Ngbanga ti nyen a lingbi ti bâ aye so amû ngia na zo tongana “ matabisi ti Nzapa ” ? 
 Gbotongo mê wa Bible amû ni polele ? 
 A YEKE na lege ni so zo aye ti sara aye so amû na lo ngia . 
 Jéhovah , Nzapa ti e so ayeke na ngia , aye si e duti na ngia , na lo mû aye mingi ndali ni . 
 Salomon , gbia ti ndara asû tënë so : “ Mbi hinga mbeni ye ti nzoni ahon . . . ayeke pëpe , gi ti sara ngia . 
 Na a lingbi azo kue ate na anyon na awara ngia na yâ kusala kue ti ala , ye so kue ayeke matabisi ti Nzapa nga . ” ​ — Zo - ti - fa - tene 3 : 12 , 13 . 
 Ngia so zo ayeke na ni tongana lo zia ti sara kua kete ti gbu li na ndo anzoni kua so lo sara awe ayeke dë bê ti lo , mbilimbili tongana lo mû ngoi so ti duti na sewa wala na akamarade ti lo . 
 A lingbi ti bâ ngia tongaso tongana “ matabisi ti Nzapa . ” 
 Ye oko , aye so Wasarango ye amû mingi mingi azi lege na e pëpe ti bi tere kue na yâ ti angia kirikiri . 
 Mbeti ti Nzapa ake tënë ti nyongo sämba mingi , tengo ye ahon ndo ni na pitan , na lo gboto mê so “ fade azo tongaso aga ahéritier ti royaume ti Nzapa pëpe . ” ​ — 1 aCorinthien 6 : 9 , 10 ; aProverbe 23 : 20 , 21 ; 1 Pierre 4 : 1 - 4 . 
 Ye wa ayeke mû ande maboko na e ti lango na lege ti yingo pëpe na ti bata na li kota lâ ti Jéhovah ? 
 Na lâ ti nda ni so aye ayeke ngangu mingi , a hunda na aChrétien ti sara ye na ndara mingi ahon ti kozo na yâ mbeni sese so abuba awe sân ti mû peko ti asarango ye ti lo . 
 Tongana ti so Bible afa kozo , azo ti laso aga “ azo so andoye ngia , me ala ndoye Nzapa pëpe ” , ye so ague na ala ti ‘ hinga tënë pëpe ’ na ndo “ kota ye ti vundu ” so ayeke ga . 
 Jésus agboto mê ti adisciple ti lo : “ I bata nzoni , wala peut - être tengo kobe na nyongo sämba mingi , na kusala ti leke ye ti fini so ane bê ti i , na lâ ni so aga na ndo i tongana son . ” . 
 E so e yeke awakua ti Nzapa , e leke na bê ti e ti mä gbotongo mê ti Jésus so . 
 Nde na azo ti sese so angoro e na aye Nzapa pëpe , e yeke sara kue ti lango pëpe na lege ti yingo na ti bata na li ti e kota lâ ti Jéhovah . ​ — Sophonie 3 : 8 ; Luc 21 : 36 . 
 ( a ) Ngbanga ti nyen a yeke ngangu ti wara anzoni ngia ti sara ? 
 ( b ) Wango wa na aEphésien 5 : 15 , 16 e ye ti mû pekoni ? 
 Ti duti yamba na asioni sarango ye ti azo ti sese ayeke kete ye pëpe , teti Zabolo asara si ala ga aye so anzere na lê na zo alingbi ti wara ni . 
 A yeke ngangu mingi tongana e yeke gi ngia ti sarango ni . 
 Mingi ti aye so sese amû ayeke gi ti zingo “ nzara ti mitele ” . 
 Asioni ngia ayeke na ando so azo ayeke gue dä mingi , me a lingbi nga ti lï na da na lege ti ambeti , singa - le , Internet na alimon . 
 Tongaso , Tënë ti Nzapa amû wango ti ndara so na aChrétien : “ I bata nzoni si i tambela na lege ni , i tambela tongana awabuba pëpe , me tongana awandara ; i zia l’heure ti i ahon senge pëpe , teti ngoi so ayeke sioni . ” . 
 Gi tongana e yeda na wango so nzoni , a yeke kanga lege na asioni ngia ti gboto e , ti mû ngoi ti e mingi , na même ti buba songo ti e na Jéhovah si na nda ni e wara futingo pëpe ! ​ — Jacques 1 : 14 , 15 . 
 Ye so aga na e tâ dengo bê ayeke nyen ? 
 Teti aChrétien ayeke na aye mingi ti sara , a yeke na lege ni ti tene ala duti na nzara ti mû mbeni ngoi ti sara ambeni ye ti wu tere ti ala . 
 Ti bâ ni , Zo - ti - fa - tene 3 : 4 atene so “ lâ ti sara ngia ” na “ lâ ti dodo ” ayeke dä . 
 Tongaso , Bible atene pëpe so wungo tere ayeke mbeni bubango ngoi . 
 Me ti wu tere alingbi ti dë bê ti e , pëpe ti ga na e kpale na lege ti yingo wala ti kiri na akusala ti e ti yingo na peko . 
 A - Chrétien biazo ahinga na lege ti aye so asi na ala so tâ ngia aga na lege ti mungo ye na azo . 
 Na yâ fini ti ala , ala sara kozoni ye so bê ti Jéhovah aye , na ala hinga tâ ye so ayeke ‘ ti wu âme ti ala ’ na yengo dä ti yô nzoni joug ti Jésus . ​ — Matthieu 11 : 29 , 30 ; Kusala 20 : 35 . 
 Sorongo anzoni ngia ti sara 
 6 , 7 . 
 Ye nyen alingbi ti mû maboko na mo ti bâ ngia wa ayeke nzoni wala sioni ? 
 Tongana nyen ti hinga biani so mbeni ngia ayeke nzoni teti Chrétien ? 
 Ababâ na mama ayeke fa lege na amolenge ti ala , na tongana ala hunda , a - ancien alingbi ti mû maboko na ala . 
 Ti tâ tënë ni , a lingbi ti hunda pëpe ti tene mbeni zo atene na e so mbeni buku , limon , ye ti ngia , dodo wala bia tongaso ayeke sioni . 
 Paul atene lani so “ abiazo . . . akpengba na lege ti sarango ye si ala hinga nzoni na sioni . ” . 
 Mbeti ti Nzapa amû akpengba - ndia so alingbi ti fa lege na zo . 
 Fade yingo - ti - hinga ti mo so Tënë ti Nzapa afa lege na ni ayeke mû maboko na mo tongana mo mä ni . ​ — 1 Timothée 1 : 19 . 
 Lani Jésus atene so “ zo ahinga keke na lege ti lengo ni . ” . 
 Tongana mbeni ngia aga na sioni lengo so ayeke nzara ti sarango ye ti ngangu , pitan wala aye ti yorö , a lingbi zo ake ni . 
 A yeke nga na lege ni pëpe tongana ngia ni azia fini wala seni ti zo na lê ti kpale , aga na kpale ti nginza wala nzengo bê , wala asara si ambeni zo atï . 
 Bazengele Paul agboto mê ti e so tongana e zia kä na yingo - ti - hinga ti aita ti e , andâ e sara siokpari . 
 Lo tene : “ Tongana i sara sioni na aita , na i sara kä na yingo - ti - hinga ti ala so ayeke na ngangu pëpe , i sara sioni na Christ . 
 Teti tënë so , tongana kobe ayeke ye so asara si ita ti mbi atï , fade mbi te nyama lâ oko pëpe , wala peut - être fade mbi sara si ita ti mbi atï . ” ​ — 1 aCorinthien 8 : 12 , 13 . 
 Akpale wa zo alingbi ti wara tongana lo sara angia ti vidéo ? 
 Na lê ti gara , angia ti vidéo na alimon asi singo . 
 Ti ambeni , a sara sioni na zo pëpe na a mû ngia na lo , me ti ambeni , so azo angbâ ti sigigi na ni , Bible ake aye ti yâ ni . 
 A yeke biani gi senge ngia pëpe tongana mbeni ngia ahunda ti tene awasarango ni afâ mbage ti tere ti mbeni zo , afâ zo wala asara mbeni ye ti sioni mingi . 
 Jéhovah ake azo so “ andoye sioye ti ngangu . ” . 
 Tongana mbeni ngia so mo sara adü na yâ ti mo kota bê wala nzara ti tiri , awoko bê ti mo kue , wala amû ngoi ti mo kue , hinga so a yeke sara sioni na mo na lege ti yingo na gi lege hio ti leke kpale ni . ​ — Matthieu 18 : 8 , 9 . 
 Nzoni lege ti kaï nzara ti sara ngia 
 9 , 10 . 
 Ye wa ala so abâ ye nzoni alingbi ti sara ti kaï nzara ti ala ti sara ngia ? 
 A lingbi ti si so aChrétien ahunda tere ti ala : “ Teti so mingi ti angia so sese azia na gbele e ague nde na akpengba - ndia ti Bible , angia wa ayeke nzoni ? ” 
 Dë bê ti mo so anzoni ngia ayeke dä , me a hunda ti sara ngangu ti wara ni . 
 A hunda mbilimbili na ababâ na mama ti gbu li nzoni kozoni na ti leke ye ndali ni . 
 Aita mingi awara nzoni tongana ala sara ngia na yâ ti sewa nga na popo ti aita ti kongregation . 
 Ti sara lisoro na ngoi ti tengo ye na ndo aye so asi na yâ ti lango ni wala na ndo mbeni tënë ti Bible anzere na akpengba zo . 
 A lingbi ti leke ti gue na mbeni ndo na kete ye ti tengo ni , ti leke ti sara ambeni ngia tongana pikango kisoro na akarte wala ti fono na ndo ahoto . 
 Anzoni ngia tongaso alingbi ti nzere na zo na adë bê ti lo . 
 Mbeni ancien na wali ti lo so abata lani amolenge ota atene : “ Ngbene ye so ala de kete , e yeke hunda na amolenge ti e ti fa ndo so a lingbi e gue e wu tere dä . 
 Ngoi na ngoi , e zia lege na molenge oko oko ti tisa mbeni nzoni kamarade ti lo , na a sara si wungo tere ni anzere mingi . 
 Ambeni kpengba ye so asi na amolenge ti e , e girisa ni pëpe . 
 Ngoi na ngoi , e tisa ambeni sewa na akamarade ti e ti kongregation na da . 
 E tö kobe na gigi , na e sara ngia mingi . 
 E fono na kutukutu nga e tambela na ndo ahoto ; na angoi so e manda aye mingi na ndo aye so Jéhovah asara . ” 
 11 , 12 . ( a ) Ye nyen mo lingbi ti sara ti yôro amba ti mo na yâ ngia so mo leke ? 
 ( b ) Amara ti ngoi wa azo alingbi ti girisa ni pëpe ? 
 Tongana ngoi na ngoi e mveni wala sewa ti e aleke ti sara ngia , e lingbi ti tisa ambeni zo ? 
 Ambeni zo tongana awomua , akumbamba , ababâ wala amama so abata amolenge ti ala gi ala oko ayeke peut - être na bezoin ti wara dengo bê . 
 Mo lingbi nga ti tisa afini zo so aga na bungbi , me hange si sarango ye ti ala asara sioni na ndo mbeni zo pëpe . 
 Tongana a yeke ngangu na awazin ti sigigi , a lingbi peut - être ti leke ye si a gue a te kobe na ala na da ti ala . ​ — aHébreu 13 : 1 , 2 . 
 Tongana mbeni ita atisa amba ti lo ti te kete ye , ambeni alingbi ti fa tongana nyen ala wara tâ tënë na ye so amû maboko na ala ti ngbâ be - ta - zo na Nzapa . 
 A yeke mbeni ngoi so mingi ti ala alingbi ti girisa ni lâ oko pëpe . 
 A lingbi ti sara lisoro na ndo atënë ti Bible , na a lingbi ti hunda na azo kue , même amolenge , ti mû mbage dä . 
 Alisoro tongaso alingbi ti kpengba azo kue sân ti bi kamene na lê ti zo wala ti gue na lo ti bâ tere ti lo so lo lingbi pëpe . 
 Tongana nyen Jésus na Paul ayeke anzoni tapande na lege so ala yamba agene na ala yeda na tisango ndo ? 
 Jésus ayeke nzoni tapande ti zo so ayamba agene na so ayeda na atisango ndo . 
 Lakue lo mû angoi so ti kpengba azo na lege ti yingo . 
 Akozo disciple ti lo amû tapande ti lo . 
 Bazengele Paul asû na mbeti : “ Teti nzara ti bâ i asara mbi mingi , si mbi lingbi mû na i mbeni matabisi ti Yingo , si i lingbi kpengba ; so atene , si e kue e lingbi kpengba na lege ti mabe ti e , mabe ti i na ti mbi . ” . 
 Legeoko nga , a yeke nzoni angoi so e bungbi na aita ti sara ngia aduti angoi so azo kue akpengba mba . ​ — aRomain 12 : 13 ; 15 : 1 , 2 . 
 Ambeni tënë ti dango bê na ti gbotongo mê 
 Ngbanga ti nyen a yeke lege ti ndara pëpe ti tisa gbâ ti azo na ngoi oko ? 
 A yeke lege ti ndara pëpe ti tisa gbâ ti azo na ngoi oko , teti so a yeke lakue ngangu ti bâ ndo na ndo ti ala kue . 
 Tongana a kanga lege na aye ti yingo pëpe , ambeni sewa alingbi ti mä tere ti gue na mbeni ndo na kete ye ti tengo ni wala ti sara mbeni ngia so tënë ti mandako ayeke dä pëpe . 
 Tongana ambeni ancien , aserviteur ti mungo maboko wala aita biazo ayeke dä na angoi so , a yeke sara si ye ni atambela nzoni na azo kue awara dengo bê . 
 Ngbanga ti nyen a yeke ti zo so ayamba agene ti bâ lege ti aye kue nzoni kozoni ? 
 A yeke nzoni azo so aleke ti tisa azo agirisa pëpe nene ti bâ ndo na ndo ni nzoni . 
 Atâa so mo ye ti yamba agene , bê ti mo ayeke so pëpe ti mä so mbeni gene ti mo apika gere ti lo ndali ti mbeni ye so asi na da ti mo , so mo bâ lege ni nzoni pëpe ? 
 Bâ kpengba - ndia so ayeke na Deutéronome 22 : 8 . 
 Teti so azo ti Israël ayeke yamba agene na ndoda ti ala , a hunda ti tene zo so asara fini da asara gbagba na tere ti ndoda ni . 
 Ngbanga ti nyen ? 
 “ Si zo atï na sese pëpe , na ngbanga ti mênë aga na lege ti da ti mo pëpe . ” 
 Legeoko tongaso , ye so mo yeke sara ( sân ti hunda ye ahon ndo ni ) ti bata agene ti mo nzoni , a lingbi a duti teti nzoni ti ala na lege ti mitele nga na lege ti yingo . 
 Tongana nyen ti sara ye na hange tongana mo leke ti kangbi sämba na agene ti mo ? 
 Tongana mo leke ti kangbi sämba na agene ti mo , a lingbi mo sara ye na hange mingi . 
 A - Chrétien mingi so ayeke tisa azo na da ti ala ayeke mû sämba gi tongana ala mveni alingbi ti bâ ye so a yeke mû na agene ti ala wala so agene ti ala ayeke nyon . 
 A lingbi a zia pëpe si mbeni ye asara si mbeni zo atï wala apusu lo ti nyon ye ahon ndo ni . 
 Ndali ti atënë nde nde , ambeni gene ti mo alingbi ti ke ti nyon sämba . 
 Andia ti ambeni kodoro mingi afa ngu so a lingbi mbeni zo awara ni kozoni si lo nyon sämba , na aChrétien aye ti sara ye alingbi na ndia ti César , même tongana ala bâ so andia so ayeke ngangu mingi . ​ — aRomain 13 : 5 . 
 ( a ) Tongana a pika mozoko na ndo so mbeni zo ayamba agene dä , ngbanga ti nyen a lingbi lo soro mozoko ni nzoni ? 
 ( b ) Tongana dodo ayeke dä , tongana nyen ti sara ye kirikiri pëpe ? 
 A yeke nzoni zo so ayamba azo na ndo ti lo asara kue si mozoko , dodo na mbeni ngia so a yeke sara ni alingbi na asarango ye ti aChrétien . 
 Amozoko so azo aye ayeke nde nde , na amara ni nde nde asi singo . 
 Mingi ti amozoko laso amaï bibe ti kpengbango - li , pitan na sarango ngangu . 
 A hunda ti soro yâ ni nzoni . 
 So aye ti tene pëpe so nzoni mozoko ayeke gi ti so zo amä ni ti duti kpô , me a lingbi a duti nga pëpe mozoko so azingo nzara ti tere ti zo wala so asioni tënë ayeke na yâ ni na so go ni atoto ngangu mingi . 
 Hange si mo zia lege pëpe na mbeni zo so apika mozoko ti zia si go ni atoto ngangu . 
 Mbeni dodo so na yâ ni zo asara ye na lege ni pëpe , so ahunda na zo ti yengi ngbonda na me ti lo kirikiri , a yeke biani ti aChrétien pëpe . ​ — 1 Timothée 2 : 8 - 10 . 
 Na lege wa ti bâ nzoni angia so amolenge ti mo aye ti sara amû lege na mo ti bata ala na aye ti sioni ? 
 A yeke nzoni ababâ na mama Chrétien agi ti bâ ye so a leke teti ngoi ti ngia so a tisa amolenge ti ala ti gue dä , na a yeke duti lege ti ndara ti gue dä legeoko na ala na mingi ti atisango ndo so . 
 Mawa ni ayeke so , ambeni babâ na mama azia amolenge ti ala ague na amatanga so azo ti bango ndo nzoni na ndo ni ayeke dä pëpe , so mingi ti azo ni atï na yâ pitan wala mbeni sioni tambela . 
 Même tongana amaseka ni aga fadeso kota awe na ala fa so a lingbi ti zia bê na ala , kamême bezoin ti tene a mû maboko na ala ti “ kpe lege ti nzara nde nde so asara apendere ” ayeke dä . ​ — 2 Timothée 2 : 22 . 
 Ye wa so e hinga ni biani alingbi ti mû maboko na e ti zia lê ti e gi na ndo ye so ayeke nzoni e “ gi ” kozoni ? 
 Ti wu tere ngoi na ngoi na ti sara nzoni ngia so adë bê alingbi ti sara si fini ti zo anzere mingi . 
 Jéhovah agbanzi e ti sara ngia pëpe , me biani e hinga so akusala tongaso amû maboko na e ti bungbi mbeni mosoro na yayu pëpe . 
 Jésus amû maboko lani na adisciple ti lo ti hinga so ti “ gi royaume ti Nzapa na mbilimbili ti Lo kozoni ” ayeke kota ye na yâ gigi ti zo , me pëpe ye so e te wala e nyon wala e yü , aye so azo wala “ aGentil agi ” . ​ — Matthieu 6 : 31 - 34 . 
 Awakua be - ta - zo ti Jéhovah alingbi ti gbu li laso na ndo anzoni ye wa so fade Kota Wamungo ye ayeke mû na e ? 
 Biani , wala e ‘ te , wala e nyon , wala e sara mbeni ye , ’ e lingbi ti “ sara ye kue teti gloire ti Nzapa ” , ti kiri singila na Kota Wamungo ye teti anzoye so lo mû na e so e wara ngia dä tongana e sara ye na ni ahon ndo ni pëpe . 
 Na yâ paradis ti lo ti sese so aga nduru , fade e yeke wara lege ti bâ nzoni na yâ aye kue so Jéhovah amû teti lakue lakue , legeoko na afon e kue so ayeda na ambilimbili ye so lo hunda . ​ — Psaume 145 : 16 ; Esaïe 25 : 6 ; 2 aCorinthien 7 : 1 . 
 Mo da bê mo na ni ? 
 • Ngbanga ti nyen a yeke ngangu na aChrétien laso ti wara anzoni ngia ti sara ? 
 • Amara ti ngia wa a bâ so a yeke nzoni teti asewa Chrétien ? 
 • Tongana e yeke sara ngia , adango bê na agbotongo mê wa a lingbi e bata ni ? 
 [ Foto na lembeti 18 ] 
 Soro angia so aga na aye ti nzoni 
 [ Afoto na lembeti 19 ] 
 Amara ti ngia wa aChrétien ake ni ? 
 “ I duti na donzi ” 
 “ Zo so li ti lo ayeke dä pëpe , lo yeda na tënë kue , me zo ti ndara abata lege ti lo nzoni . ” ​ — APROVERBE 14 : 15 . 
 1 , 2 . ( a ) Ye so asi na Lot na Sodome afa na e nyen ? 
 ( b ) Ti “ duti na donzi ” aye ti tene nyen ? 
 LANI so Abraham azia Lot ti soro kozoni ndo so lo ye ti gue dä , lê ti Lot atï na ndo pendere kodoro so ngu ayeke dä mingi so ayeke “ tongana yaka ti L’Eternel ” . 
 Na bango ni , a kpa nzoni ndo ti tene sewa ti lo aduti dä , teti “ Lot akamata benyama ti Jourdain kue ” na lo se kando nduru na Sodome . 
 Me , lê ti lo ahanda lo , teti so “ azo ti Sodome ayeke sioni mingi , na awasiokpari so ake L’Eternel ahon ndo ni . ” . 
 Ndali ti aye so asi , Lot na sewa ti lo abâ pasi mingi . 
 Na nda ni , lo na amolenge ti lo ti wali alango gi na yâ dû ti tênë . 
 Ye so kozoni akpa ye ti nzoni na lê ti lo aga fadeso mbeni ye nde . 
 Tënë ti ye so asi na Lot amû mbeni ye ti manda na awakua ti Nzapa laso . 
 Tongana e yeke na adesizion ti mungo ni , a lingbi lê ti e azi na ndo akpale so alingbi ti si na ti sara hange si lê ti e ahanda e pëpe na bango ti kozoni mbeni ye gi tongaso . 
 Ni la a yeke na lege ni si Tënë ti Nzapa awa e , atene : “ I duti na donzi . ” . 
 Tënë ti Grec so a kiri peko ni na “ duti na donzi ” aye ti tene “ duti na lê so akpengba ” . 
 Wandara ti Bible Richard Lenski atene so , zo so lê ti lo akpengba ayeke “ kpô , li ti lo ayeke kirikiri pëpe na lo bâ yâ ti aye nzoni na tongaso si lo mû nzoni desizion . ” 
 Zia e bâ ambeni ye so ayeke si so ahunda ti tene e duti na lê so akpengba . 
 Tënë ti dengo buze 
 Ngbanga ti nyen a hunda ti sara hange tongana a tisa e na yâ mbeni tënë ti dengo buze ? 
 Bâ so mbeni zo so a ne lo amû na mo lege ti tene mo na lo ade buze , peut - être mbeni fon mo wavorongo Jéhovah . 
 Bê ti lo ayeke na ngia ndali ti anzoni ye so lo lingbi ti wara dä na lo wa mo mingi ti sara ye hio si ye ni ahon mo pëpe . 
 Mo nga kue mo to nda ti bi bê na ndo anzoni ye so mo na sewa ti mo alingbi ti wara si ala duti nzoni ahon ti kozo , peut - être mo tene même na bê ti mo so ye ni ayeke zi ande lege na mo ti mû ngoi ti mo mingi teti aye ti yingo . 
 Ye oko , aProverbe 14 : 15 agboto mê , atene : “ Zo so li ti lo ayeke dä pëpe , lo yeda na tënë kue , me zo ti ndara abata lege ti lo nzoni . ” 
 Na yâ ti nzerengo tere so mingi ni zo ayeke wara ka na yâ mbeni fini buze , zo ni ayeke bi bê na ndo akpale so alingbi ti si pëpe , lo yeke kanga lê na ndo ni , na lo yeke gbu li nzoni pëpe ti bâ wala buze ni ayeke luti ande nzoni . 
 Na yâ mara ti ye tongaso , bâ tongana nyen a yeke kota ye mingi ti duti na donzi ! 
 Tongana nyen e lingbi ti ‘ bata lege ti e nzoni ’ tongana e yeke gbu li na ndo mbeni tënë ti dengo buze ? 
 Zo ti ndara ayeke bâ nzoni tënë ti dengo buze so a tisa lo dä kozo si lo mû mbeni desizion . 
 Mingi ni , sarango tongaso ayeke zi lê na ndo akpale so ahonde . 
 Bâ mbeni ye so alingbi ti si : Mbeni zo ayeke gi bon ndali ti buze so lo ye ti sara , na lo tene na mo so fade mo yeke wara nzoni nga dä tongana mo sara na lo bon ni . 
 Tënë ti dengo buze ni alingbi ti kpa mbeni nzoni ye , me akpale so alingbi ti si ayeke so wa ? 
 Fade wasarango bon ni ayeke yeda ti kiri na nginza ni atâa buze ni atambela nzoni pëpe ? 
 Wala lo yeke kiri na nginza ti mo gi tongana buze ni aga nzoni ? 
 So ti tene , mo lingbi ti girisa nginza ti mo tongana buze ni atï ? 
 Mo lingbi nga ti hunda tere ti mo : “ Ngbanga ti nyen a yeke hunda nginza na tïtî azo ? 
 Abanque abâ so akpale mingi alingbi ti si na yâ ti buze ni ? ” 
 Ti mû ngoi ti gbu li na ndo akpale so alingbi ti si ayeke mû maboko na mo ande ti bâ yâ ti tënë ni mbilimbili . ​ — aProverbe13 : 16 ; 22 : 3 . 
 ( a ) Tongana nyen Jérémie asara ye lani na ndara tongana lo ga ti vo mbeni sese ? 
 ( b ) Ngbanga ti nyen a yeke nzoni ti sû na mbeti tënë kue ti mango tere na ndo mbeni buze ? 
 Na ngoi so lani prophète Jérémie avo sese na tîtï molenge ti ita ti babâ ti lo so ayeke mba ti lo wavorongo Jéhovah , lo sû aye ni kue na mbeti na gbele atémoin . 
 Laso , zo ti ndara ayeke gi ti bâ so a sû na mbeti polele atënë kue ti mango tere na ndo buze ni , atâa a yeke na afami ti lo wala amba ti lo Chrétien . 
 * Tongana atënë kue so a sû na mbeti ayeke polele , fade a yeke kanga lege na kpale ti mango tere , na ye atambela na siriri . 
 Me , tongana mbeti ayeke dä pëpe , a yeke ga ka na kpale na popo ti awakua ti Jéhovah na ngoi so buze ni atambela nzoni pëpe . 
 Mawa ni ayeke so , amara ti akpale tongaso alingbi ti ga na songo bê , batango zo na bê , na même zo alingbi ti tï na lege ti yingo . 
 Ngbanga ti nyen ti sara hange na kota bê ? 
 A lingbi e nga e sara hange na tënë ti kota bê . 
 Tënë ti warango kota nginza alingbi ti kanga lê ti mbeni zo na ndo akpale so alingbi ti si na yâ mbeni dengo buze so gere ni aluti nzoni pëpe . 
 Même ambeni zo so ayeke ândö na apendere matabisi na yâ kusala ti Jéhovah atï na yâ ti son so . 
 Tënë ti Nzapa agboto mê ti e : “ I zia ndoye ti nginza asara i pëpe , a lingbi bê ti i aduti nzoni na ye so ayeke na i . ” . 
 Tongana lo yeke bâ lege ti mbeni kua ti dengo buze so azi na lo , a yeke nzoni Chrétien ahunda tere ti lo tongaso : ‘ Mbi yeke biani na bezoin ti mû mbage ti mbi dä ? ’ 
 Ti duti na aye mingi pëpe na tongaso si fini ti e aluti gi na ndo kusala ti Jéhovah ayeke bata ande e na “ sioye kue ” . ​ — 1 Timothée 6 : 6 - 10 . 
 Akpale ti aChréteien so ayeke kumbamba 
 ( a ) Akpale wa aChrétien mingi so ayeke kumbamba atingbi na ni ? 
 ( b ) Tongana nyen zo so e soro lo ndali ti mariage andu dutingo be - ta - zo ti e na Nzapa ? 
 Awakua ti Jéhovah mingi aye ti sara mariage , me ala de ti wara mbeni zo so alingbi na ala pëpe . 
 Na ambeni kodoro , a yeke sara ngangu mingi na ndo ti zo ti tene lo sara mariage . 
 Na ti wara mbeni zo na popo ti afon mo Chrétien alingbi ti duti ngangu . 
 Me aChrétien ahinga so batango ndia ti Mbeti ti Nzapa so ahunda ti sara mariage “ gi na yâ Seigneur ” ayeke tënë ti dutingo be - ta - zo na Jéhovah . 
 Ti tene aChrétien so ayeke kumbamba aluti ngangu na gbele atënë ti azo nga na atara , a lingbi ala duti na donzi . 
 Ngangu wa a sara na ndo Sulamite ti handa lo ? 
 Tongana nyen awali Chrétien laso alingbi ti wara mara ti kpale tongaso ? 
 Na yâ Bia ti Salomon , mbeni senge maseka - wali so a iri lo Sulamite agboto lê ti gbia ni . 
 Salomon agi ti handa Sulamite ni na lege so lo fa na lo mosoro ti lo , kota ti lo na nzoni ti lo , andâ lo ye ti lo mbeni maseka - koli awe . 
 Tongana mo yeke wali Chrétien , a lingbi ti si so mbeni zo so bê ti mo aye lo pëpe asara nzara ti mo . 
 Mbeni zo na place ti kua ti mo , peut - être mbeni kota zo alingbi ti komanse ti gonda mo , ti sara ambeni nzoni ye ndali ti mo na lo gi lege ti duti na tere ti mo . 
 Sara hange na mara ti handango zo tongaso . 
 Atâa so sarango ye ti mbeni zo tongaso ayeke lakue ndali ti tënë ti koli na wali wala pitan pëpe , mingi ni a yeke tongaso . 
 Tongana Sulamite , duti tongana “ gbagba ti bira ” . . 
 Ke na ngangu atënë so mbeni zo atene na mo na ndo koli na wali . 
 Zia si akamarade ti mo ti place ti kua ahinga hio so mo yeke Témoin ti Jéhovah , na gbu alege kue so azi na mo ti fa tënë na ala . 
 So ayeke duti ande mbeni ye ti bata mo . 
 Ambeni kpale ti sarango songo na mbeni zo so mo hinga lo pëpe na lege ti Internet ayeke so wa ? 
 ( Bâ nga encadré ti lembeti 25 . ) 
 Ambeni place na ndo Internet ayeke ti mû maboko na akumbamba ti wara mbeni zo ndali ti mariage , na azo aye tënë ni mingi . 
 Ambeni zo abâ ni tongana mbeni lege ti hinga azo so mbeni lege nde ti tingbi na ala ayeke dä pëpe . 
 Ye oko , ti sara songo gi tongaso na mbeni zo so mo hinga lo pëpe , biani akpale ayeke dä . 
 Na ndo Internet , a lingbi ti duti ngangu ti sara kangbi na popo ti asango so ayeke tâ tënë wala wataka . 
 A yeke pëpe azo kue so atene ala yeke awakua ti Jéhovah si ayeke ni biani . 
 Na ndo ni , na lege ti alisoro na ndo Internet , mbeni kpengba songo alingbi ti maï hio , na ye so alingbi ti sara si zo abâ ye nzoni pëpe . 
 Wala a yeke na lege ti Internet wala na mbeni lege nde , a yeke lege ti ndara oko pëpe ti lë songo na mbeni zo so mo hinga ye mingi na ndo ti lo pëpe . ​ — 1 aCorinthien 15 : 33 . 
 Tongana nyen e lingbi ti wa afon e Chrétien so ade kumbamba ? 
 Jéhovah “ asi na be - ti - ndoye na be - nzoni ” na mbage ti awakua ti lo . 
 Ti aChrétien so na bê ti ala , ala ye pëpe ti ngbâ kumbamba , Jéhovah ahinga so akpale so ala yeke na ni ayeke woko ala ngoi na ngoi , na lo bâ na nene ni dutingo be - ta - zo ti ala . 
 Na lege wa e lingbi ti wa ala ? 
 A yeke nzoni e gonda ala lakue ndali ti mango yanga ti ala na bibe ti gbanzingo ye na tere so ala yeke na ni . 
 E lingbi nga ti iri ala ti ga tongana e leke ti duti place oko na aita . 
 Mo sara ni ade ti ninga pëpe ? 
 Na ndo ni , e lingbi nga ti sambela ndali ti ala , ti hunda na Jéhovah ti mû maboko na ala ti bata si ala yengi na lege ti yingo pëpe na ti wara ngia ti sara na lo . 
 Na lege so e yeke bi bê ti e biani na ala , zia e fa so e ne abe - ta - zo so legeoko tongana ti so Jéhovah asara . ​ — Psaume 37 : 28 . 
 Tongana kpale ti seni alondo 
 Tongana tere ti zo aso ngangu , akpale wa ayeke londo ? 
 So vundu tongana a si so tere ti e wala ti mbeni zo ti sewa ti e aso ngangu ! . 
 Na ngoi so e yeke gi nzoni yorö , a yeke kota ye ti tene e ngbâ nduru na akpengba - ndia ti Mbeti ti Nzapa . 
 Na tapande , aChrétien ayeke sara ye na hange ti mä ndia ti Bible so ake tënë ti mungo mênë , na ala kpe akode kue ti gingo nda ti kobela wala ti kaïngo kobela so andu aye ti yorö . 
 Ye oko , ti ala so amanda ye na ndo kaïngo kobela pëpe , bango alege nde nde ti kaïngo kobela alingbi ti turne li ti ala na amû mbeto na ala . 
 Ye nyen alingbi ti mû lege na e ti duti na donzi ? 
 Tongana nyen mbeni Chrétien alingbi ti bâ ndo na lege ni tongana a ndu tënë ti sorongo yorö ? 
 “ Zo ti ndara abata lege ti lo nzoni ” tongana lo gi nda ti atënë na yâ ti Bible nga na yâ ti ambeti ti bungbi ti e . 
 Na akodoro so awanganga na ada - nganga ayeke mingi pëpe , kaïngo kobela na yorö ti kodoro alingbi ti duti gi oko ye so ayeke dä . 
 Tongana e yeke bi bê ti sara kusala na ayorö ti kodoro , e lingbi ti wara anzoni sango na ndo ni na yâ Tour ti Ba Ndo ti Français ti lango 15 ti avril 1987 , lembeti 26 - 29 . 
 Tour ti Ba Ndo so agboto lê ti e na ndo akpale so alingbi ti si . 
 Na tapande , a lingbi e gi ti hinga akiringo tënë na ahundango ndo so : A hinga wakaïngo kobela ni tongana zo ti yorö ? 
 Mungo yorö ni aluti na ndo tënë so atene kobela wala kuâ asi ndali ti so a zonga anzapa wala atoro , wala a yeke awato si abi yorö ? 
 Sarango yorö ni wala nyongo ni ahunda ti sara sandaga kozoni si , ti deba na ndo ni si wala ti sara ambeni ye nde so andu yorö ? . 
 Fade gingo nda ti aye tongaso ayeke mû maboko na e ti bata wango ti Nzapa so : “ I tara ye kue ; i zia bê ti i na ye ti nzoni . ” 
 * . 
 A yeke mû maboko na e ande ti hinga akode ti kaïngo kobela wa ayeke nzoni . 
 13 , 14 . ( a ) Na lege wa e lingbi ti fa so e sara ye na lege ni na bango lege ti seni ti e ? 
 ( b ) Ngbanga ti nyen a hunda ti sara ye na lege ni tongana e sara lisoro na amba ti e na ndo tënë ti seni na ti kaïngo kobela ? 
 A hunda ti sara ye na lege ni na yâ ambage kue ti fini ti e , so tënë ti bango lege ti seni ti e andu nga ni . 
 Ti bata seni ti e na lege ni afa so e mû na nene ni matabisi ti fini so e yeke na ni . 
 Tongana akpale ti kobela alondo , a yeke na lege ni ti tene e sara mbeni ye ndali ni . 
 Ye oko , seni ti mbilimbili - kue ayeke duti ande dä gi na lâ ni so Nzapa adiko ti “ lungula kobela ti amara . ” . 
 A lingbi e sara hange si tënë ti seni ti e agbu bê ti e mingi si abezoin ti e ti yingo ahon yamba . ​ — Matthieu 5 : 3 ; aPhilippien 1 : 10 . 
 E yeke nga na bezoin ti bâ yâ ti aye nzoni na ti sara ye na lege ni tongana e yeke sara lisoro ti tënë ti seni na ti kaïngo kobela na amba ti e . 
 A yeke nzoni atënë so aduti akota tënë ti alisoro ti e pëpe tongana e ga na bungbi nga na akota bungbi na afon e Chrétien . 
 Na ndo ni , adesizion na ndo seni ti zo andu mingi ni akpengba - ndia ti Bible , yingo - ti - hinga ti zo ni na songo ti lo na Jéhovah . 
 Tongaso , a yeke lege ti ndoye oko pëpe ti gbu mbeni fon e Chrétien na ngangu ti sara ye so e ye wala ti pusu lo ti kanga mê na ye so yingo - ti - hinga ti lo atene na lo ti sara . 
 Atâa so a lingbi ti hunda maboko ti abiazo na yâ kongregation , a lingbi Chrétien oko oko “ ayô kungba ” ti desizion so lo mû , na “ fade e oko oko kue akiri tënë ti e mveni na Nzapa . ” ​ — aGalate 6 : 5 ; aRomain 14 : 12 , 22 , 23 . 
 Tongana e yeke na gbe ti aye ti ngangu 
 Aye ti ngangu so asi alingbi ti sara ngangu na zo tongana nyen ? 
 Aye ti ngangu so asi alingbi ti sara si même awakua be - ta - zo ti Jéhovah asara tënë wala asara ye kirikiri . 
 Lani so ngangu tara asi na Job , li ti lo aga kirikiri na a lingbi lani a leke bibe ti lo . 
 Atâa so lani “ Moïse ayeke na tâ be - ti - molenge ahon azo kue so ayeke na lê ti sese ” , mbeni lâ ngonzo agbu lo na lo sara tënë tongana wabuba . 
 Lani David akanga nzara ti tere ti lo tongana lo fâ Gbia Saül pëpe , me na lâ ni so Nabal azonga lo na azo ti lo , David aga ngbä na lo bâ nda ti aye ni nzoni mbeni pëpe . 
 A yeke gi na ngoi so Abigaïl aga asara tënë na lo si David akiri abâ aye ni na lege ni , na tongaso si kota kpale asi pëpe . ​ — 1 Samuel 24 : 2 - 7 ; 25 : 9 - 13 , 32 , 33 . 
 Ye wa alingbi ti mû maboko na e ti sara ye ti buba pëpe ? 
 E nga e lingbi ti wara aye ti ngangu so alingbi ti sara si e bâ yâ ti aye na lege ni mbeni pëpe . 
 Tongana azo afa bango ndo ti ala si e yeke gi ti bâ ni nzoni tongana ti so David asara lani , a lingbi ti mû maboko na e ti sara ye ti buba pëpe na ti sara siokpari pëpe . 
 Nga , Tënë ti Nzapa awa e : “ Tongana ngonzo agbu i , i bata si i sara siokpari pëpe ; i gi bê ti i na ndo tange ti i , na i kaï . ” . 
 Tongana lege ayeke dä , a yeke lege ti ndara ti ku juska na ngoi so bê ti e adë awe si e sara mbeni ye wala e mû desizion . 
 E lingbi ti sambela Jéhovah ngangu , “ na fade siriri ti Nzapa so ahon bibe kue abata bê ti [ e ] na abata bibe ti [ e ] na yâ Christ Jésus . ” . 
 Fade siriri so alondo na Nzapa akpengba e na amû maboko na e si e duti na donzi . 
 Ngbanga ti nyen a lingbi e zia bê na Jéhovah ti mû maboko na e ti duti na donzi ? 
 Kamême so e yeke sara kue ti kpe akpale na ti sara ye na ndara , e kue e yeke pika gere ti e . 
 E lingbi ti ga nduru ti mû mbeni sioni lege na e hinga ye oko pëpe na ndo ni . 
 Nga teti so e yeke azo , e yeke na ngangu wala droit pëpe ti fa lege na gere ti e nde na Jéhovah . 
 E kiri singila na lo teti zendo ti lo so : “ Fade Mbi wa mo , na Mbi fa na mo lege so a lingbi mo tambela dä ; fade Mbi wa mo , na lê ti Mbi angbâ na ndo mo . ” . 
 Biani , grâce na mungo maboko ti Jéhovah , e lingbi ti duti na donzi . 
 [ Akete tënë na gbe ni ] 
 Ti hinga atënë mingi na ndo sungo na mbeti atënë ti dengo buze , bâ Tour ti Ba Ndo ti Français ti lango 1 ti août 1997 , lembeti 30 - 31 na ti 15 novembre 1986 , lembeti 16 - 17 ; na Réveillez - vous ! 
 ti 8 mai 1983 , lembeti 13 - 15 , so aTémoin ti Jéhovah asigigi na ni . 
 Ti bâ aye tongaso ayeke mû maboko ande na ala so ayeke gbu li na ndo atënë so ague nde nde na ndo alege ti kaïngo ambeni kobela . 
 Fade mo kiri tënë tongana nyen ? 
 Tongana nyen ti duti na donzi 
 • tongana a iri e na yâ mbeni buze ? 
 • tongana e yeke gi mbeni zo teti mariage ? 
 • tongana e yeke na kpale ti seni ? 
 • tongana mo yeke na gbe ti aye ti ngangu ? 
 [ Encadré na lembeti 25 ] 
 Mo lingbi ti zia bê na ni ? 
 Na aplace ti Internet so a leke ni ndali ti akumbamba , a wara atënë so azo atene ti ke atënë ti wataka : 
 “ Atâa e sara nyen , mbeni ye ti mû lege na zo ti hinga mbeni zo mbilimbili ayeke pëpe . ” 
 “ Na ndo Internet , e lingbi ti tene pëpe so asango kue so a mû ayeke tâ tënë , afa atënë kue wala amû maboko na zo . ” 
 “ Abango ndo , awango , atënë , azendo , wala ambeni sango so mo wara ge abâ gi azo so asara ni . . . na a yeke nzoni pëpe ti zia bê dä . ” 
 [ Foto na lembeti 23 ] 
 “ Zo ti ndara abata lege ti lo nzoni ” 
 [ Afoto na lembeti 24 , 25 ] 
 Tongana nyen awali Chrétien alingbi ti sara ye tongana masia Sulamite ? 
 [ Foto na lembeti 26 ] 
 “ I tara ye kue ; i zia bê ti i na ye ti nzoni ” 
 “ Fade azo oko oko kue ayô kungba ti ala mveni ” 
 “ Fade e oko oko kue akiri tënë ti e mveni na Nzapa . ” ​ — AROMAIN 14 : 12 . 
 Kungba wa aHébreu ota ayô ni lani ? 
 AMASEKA Hébreu ota so aduti lani na Babylone ayeke na gbele mbeni desizion so azia fini ti ala na lê ti kuâ . 
 A lingbi ala kuku na gbele mbeni kota image tongana ti so ndia ti kodoro ni ahunda ? 
 Wala a lingbi ala ke ti voro ni na a bi ala na yâ four ti wâ ? 
 Sadrac , Mésac na Abed - Nego ayeke lani na ngoi pëpe ti gue ti bâ mbeni zo ti fa na ala desizion wa ti mû ; ala yeke nga na bezoin ti bâ mbeni zo pëpe kozo ti mû desizion ni . 
 Gi na lê ni lê ni , ala tene : “ A lingbi mo hinga , O gbia , fade e sambela nzapa ti mo pëpe , na e sambela yanda ti lor pëpe so mo yä na nduzu . ” . 
 A - Hébreu ota so ayô lani kungba ti ala mveni . 
 Ti tâ tënë ni , azo wa la asara ngangu na ndo desizion ti Pilate na yâ ti tënë so andu Jésus ? 
 A lingbi ti tene so tënë ayeke na li ti Pilate pëpe ? 
 Angu ngbangbo omene tongaso na pekoni , mbeni gouverneur amä atënë so azo abi na li ti mbeni koli . 
 Na peko ti so lo gi nda ti atënë ni , lo bâ biani so tënë ayeke na li ti koli ni so oko pëpe . 
 Ye oko , azo mingi mingi so aga ahunda ti tene a fâ koli ni . 
 Na peko ti so lo tara ti zi koli ni me lo wara lege pëpe , gouverneur ni ake ti yô kungba ti lo mveni na lo yeda na ye so gbâ ti azo so aga ahunda . 
 Lo sukula maboko ti lo , lo tene : “ Ngbanga ti mênë ti Zo ti mbilimbili so ayeke na li ti mbi pëpe . ” 
 Tongaso , lo mû na ala koli ni ti tene ala fâ lo na ndo ti keke . 
 Gouverneur ni ayeke lani Ponce Pilate na koli ni so ayeke Jésus . 
 Biani , a hon ti tene Ponce Pilate ayô kungba ti lo na yâ ti desizion so andu Jésus Christ , lo zia ambeni zo nde ti mû desizion na place ti lo . 
 Atâa lo sukula maboko ti lo ni fani oke , Pilate nga kue ayeke na tënë na li ti lo ndali ti ngbanga ti kirikiri so a dë na li ti Jésus . ​ — Matthieu 27 : 11 - 26 ; Luc 23 : 13 - 25 . 
 Ngbanga ti nyen a lingbi e zia pëpe si azo amû adesizion na place ti e ? 
 Ka ti mo a yeke tongana nyen ? 
 Tongana a yeke na mo ti mû adesizion , mo yeke sara ye tongana aHébreu ota so , wala mo yeke zia ambeni zo ti mû desizion na place ti mo ? 
 Ti mû desizion ayeke kete ye pëpe . 
 A hunda ti duti biazo ti mû anzoni desizion . 
 Na tapande , a yeke ti ababâ na amama ti mû anzoni desizion na place ti amolenge ti ala so ade kete . 
 Ti tâ tënë ni , mungo desizion ayeke ka kete ye pëpe tongana tënë ni ayeke ngangu mingi nga tongana a hunda ti bâ ambeni nzene nzene ye kozoni si . 
 Ye oko , mungo adesizion ayeke pëpe na popo ti anene kungba so ala so ‘ ayeke ti Yingo ’ alingbi ti yô ni na place ti e . 
 Nde na so , a yeke mbeni kungba so ‘ fade e oko oko kue e kiri tënë ni e mveni na Nzapa . ’ . 
 Bible atene : “ Fade azo oko oko kue ayô kungba ti ala mveni . ” . 
 Tongaso , tongana nyen e lingbi ti mû anzoni desizion na yâ gigi ti e ? 
 Kozoni , a lingbi e hinga so e yeke azo na e hinga ye kue pëpe nga a lingbi e bâ ye so a yeke nzoni e sara ti kanga na dû ti aye so e hinga ni pëpe so . 
 Mbeni kpengba ye so a lingbi e sara 
 Na ndo tënë ti mungo desizion , ye nyen e lingbi ti manda na lege ti kengo yanga so Adam na Eve ake lani ? 
 Gi na tongo nda ti mbaï ti azo , kozo koli na kozo wali amû lani mbeni desizion so aga na aye ti vundu mingi na ndo ti azo . 
 Ala soro ti te lê ti keke ti hinga nzoni na sioni . 
 Nyen la apusu ala ti mû desizion so ? 
 Bible atene : “ Wali ni abâ keke so ayeke nzoni teti kobe , a nzere na lê , na a yeke keke so bê aye si zo awara ndara , lo kamata lê ni , lo te ; lo mû na koli ti lo so ayeke na tere ti lo , na lo te nga . ” . 
 Ye so apusu Eve ti mû desizion so ayeke gingo nzoni ti lo mveni . 
 Ye so lo sara apusu Adam ti mû peko ti lo . 
 Ye so asi na pekoni ayeke so siokpari na kuâ “ asi na azo kue ” . . 
 Kengo yanga so Adam na Eve ake afa na e biani mbeni kpengba ye ti manda na ndo zo : Teti zo ahinga ye kue pëpe , lo yeke nduru ti mû asioni desizion tongana lo bi bê na fango lege ti Nzapa pëpe . 
 Fango lege wa Jéhovah amû na e ? 
 A lingbi e sara nyen ti wara nzoni na lege ti fango lege ni so ? 
 A nzere na e mingi so Jéhovah ayeke fa lege na e . 
 Mbeti ti Nzapa atene na e : “ Tongana i gue na koti , wala na gati , fade mê ti i amä yanga na peko ti i , so atene , So ayeke lege ni , i tambela dä . ” . 
 Jéhovah ayeke sara tënë na e na lege ti Tënë ti lo , Bible , so a sû na gbe ti yingo vulu ti lo . 
 A lingbi e manda Mbeti ti Nzapa nga e wara tâ hingango ye so ayeke na yâ ni . 
 Ti mû anzoni desizion , a yeke nzoni e te “ kpengba kobe [ so ] ayeke teti abiazo ” . 
 “ Na lege ti sarango ye ” , e yeke sara nga kusala na kode ti e ti bâ yâ ti aye nzoni ti “ hinga [ popo ti ] nzoni na sioni . ” . 
 E lingbi ti gi ti ga azo so ahinga ti bâ yâ ti aye nzoni na sarango ye alingbi na ye so e manda na yâ Tënë ti Nzapa . 
 A hunda nyen ti tene yingo - ti - hinga ti e asara kua nzoni ? 
 Yingo - ti - hinga ti e so a dü e na ni ayeke kota ye mingi ti mû maboko na e tongana e ye ti mû desizion . 
 Yingo - ti - hinga ti e ayeke na ngangu ti fâ ngbanga na ndo ti e nga lo lingbi ti fa na e ‘ sioye ti e wala nzoye ti e ’ . . 
 Ye oko , ti tene yingo - ti - hinga ti e asara kua nzoni , a lingbi tâ hingango ye ti Tënë ti Nzapa afa lege na lo nga sarango ye ti e alingbi na Tënë ti Nzapa ni amû lege na lo ti sara kua nzoni . 
 Mbeni yingo - ti - hinga so e fa lege na ni pëpe ayeke nduru ti mû peko ti angobo ti sarango ye ti ndo so e yeke dä . 
 Aye so angoro e na bango ndo ti ambeni zo alingbi nga ti fa sioni lege na e . 
 Ye nyen ayeke si na yingo - ti - hinga ti e tongana lakue e ye pëpe ti mä ye so lo fa na e nga e doro akpengba - ndia ti Nzapa ? 
 Tongana ngoi ayeke hon , lo lingbi ti kpengba “ legeoko tongana ye so a zö na wen so amû wâ mingi ” , so ti tene lo ga tongana yâ ti maboko ti zo so agbu ye ti wâ mingi na a yeke so lo mbeni pëpe . 
 Me , yingo - ti - hinga so Tënë ti Nzapa si afa lege na ni ayeke fa lege na zo nzoni . 
 Mbeni kpengba ye so alingbi ti mû lege na e ti mû anzoni desizion ayeke nyen ? 
 Tongaso , mbeni kpengba ye so alingbi ti mû lege na e ti mû anzoni desizion ayeke ti wara tâ hingango ye ti Tënë ti Nzapa na ti sara ye alingbi na ni . 
 A hon ti tene e mû desizion gi hio hio tongaso , a yeke nzoni e mû ngoi ti gi akpengba - ndia ti Nzapa nga ti sara kua na ngangu ti hinga nda ti ye ti e na ngoi so e yeke sara ye alingbi na akpengba - ndia ni . 
 Même tongana a hunda na e ti mû mbeni desizion na lê ni lê ni , tongana ti Sadrac , Mésac na Abed - Nego , tongana e yeke na tâ hingango ye na ndo Tënë ti Nzapa nga si hingango ye so afa lege na yingo - ti - hinga ti e awe , e lingbi ti mû nzoni desizion na yâ ti mara ye tongaso senge . 
 Ti bâ tongana nyen gango biazo alingbi ti mû maboko nzoni na yâ ti desizion so e ye ti mû , zia e bâ ambeni ye use . 
 A lingbi e sara kamarade na azo wa ? 
 8 , 9 . ( a ) Akpengba - ndia wa afa nene ti kpe ti sara songo na asioni kamarade ? 
 ( b ) Ti duti na asioni kamarade aye ti sara gi tënë ti dutingo na tere ti azo so sarango ye ti ala ayeke kirikiri ? 
 Fa nda ni . 
 Bazengele Paul atene : “ I handa tere ti i pëpe : Zo ti nzoni so atambela na azo ti sioni afuti lege ti lo . ” . 
 Jésus Christ atene lani na adisciple ti lo : “ I yeke ti sese so pëpe . ” . 
 Gi na peko ti so e hinga akpengba - ndia so , hio , e bâ so a yeke kota ye ti kpe ti sara kamarade na azo ti pitan , azo so asara lango - sioni , azo ti nzi , angbâa ti sämba nga na mara ti ambeni zo tongaso . 
 Ye oko , tongana hingango ye ti e na ndo Tënë ti Nzapa ayeke maï , e bâ so ti mû ngoi ti duti na tere ti mara ti azo tongaso na lege ti bango ala na yâ ti alimon , na ndo ti Internet wala na dikongo ambeti so asara tënë na ndo ti ala ayeke ga nga na ye ti sioni . 
 A lingbi ti tene so ye ti sioni tongaso nga ayeke ga tongana e sara lisoro na “ awandendia ” na lege ti Internet . ​ — Psaume 26 : 4 . 
 Ka ti sara kamarade na azo so peut - être tambela ti ala ayeke sioni pëpe , me so ala yeke voro tâ Nzapa pëpe ayeke tongana nyen ? 
 Mbeti ti Nzapa atene na e : “ Sese so kue ayeke na tïtî wato - sioni . ” . 
 E hinga so asioni kamarade ayeke gi pëpe azo so ayeke kanga lê na ndo ti asioni tambela wala so tambela ti ala ayeke kirikiri . 
 Tongaso , lege ti ndara ayeke ti sara kota kamarade gi na azo so andoye Jéhovah . 
 Nyen la ayeke mû maboko na e ti mû anzoni desizion na ndo songo ti e na azo ti gigi ? 
 A yeke tâ ngangu ti kpe azo ti gigi biaku biaku ; nga a hunda na e pëpe ti sara tongaso . 
 Tongana e yeke na fango tënë , e yeke gue na ekole wala na kua , e yeke wara tere na azo ti gigi na yâ ti aye so kue . 
 Mbeni ita so koli wala wali ti lo ayeke Témoin ti Jéhovah pëpe ayeke wara kpale so mingi ahon ambeni ita . 
 Ye oko , tongana e leke nzoni kode ti e ti bâ yâ ti aye nzoni , e yeke bâ ande so kangbi ayeke na popo ti dutingo na songo mingi pëpe na azo ti gigi nga na sarango kota kamarade na ala . 
 Na sarango tongaso , e lingbi ti mû anzoni desizion ti bâ wala e yeke mû mbage ti e na yâ ti ambeni ye so ayeke nde na programme ti ekole ti e , aye tongana angia ti awanguru na adodo , nga guengo na amatanga nga na akobe so a leke ni ndali ti azo so ayeke sara kua place oko . 
 Sorongo kua ti nginza 
 Na ndo tënë ti sorongo kua , kozo ye so a lingbi e bâ ayeke nyen ? 
 Ti sara kusala na akpengba - ndia ti Bible na mbeni lege so afa atene e yeke biazo ayeke mû maboko na e na yâ ti adesizion so andu yongo kungba ti e so ayeke ti “ bata azo ti da ti [ e ] ” . . 
 Kozo ye so a lingbi e bâ ayeke mara ti kua ni so : ye so kua ni ahunda na e ti sara . 
 Ti soro mbeni kua so ayeke maï aye so Bible ake ni polele ayeke tâ sioni . 
 Tongaso , atâ Chrétien ayeke yeda pëpe na akua so tënë ti vorongo yanda , nzi , sarango kusala na lege ni pëpe na mênë nga na ambeni sarango ye so Mbeti ti Nzapa ake ayeke na yâ ni . 
 E yeke tene mvene pëpe nga e yeke handa azo pëpe même tongana patron ti e ahunda na e ti sara tongaso . ​ — Kusala 15 : 29 ; Apocalypse 21 : 8 . 
 12 , 13 . 
 Ti adesizion so andu kua ti nginza , na ndo ti lo kua ni mveni ambeni ye wa a yeke kota ye ti bâ ni ? 
 Ka tongana kua ni adoro nga mbeni mbilimbili ndia ti Nzapa tongaso pëpe , e yeke sara tongana nyen ? 
 Na ngoi so hingango ye ti e na ndo tâ tënë ayeke kono nga lê ti e ayeke zi nzoni ti bâ yâ ti aye nzoni , e yeke to nda ti bâ ambeni ye so a hunda ti bâ ni kozo si . 
 Ka tongana kua ni asara si e mû mbage ti e na mbeni sarango ye so Bible ake ni ? 
 Na tapande mara ti kua tongana kiringo tënë na singa na yâ ti mbeni ndokua ti angia ti nginza ? 
 Ambeni ye so a lingbi e gi ti bâ ni nga ayeke zo so ayeke futa e nga ndo so place ti kua ni ayeke dä . 
 Na tapande , tongana e yeke mbeni wakode - kua so azo ayeke iri e ti sara kua ti ala si e wara nginza , fade e yeke yeda na mbeni kua tongana sarango mbamba na tere ti mbeni da ti eglize , na tongaso e mû maboko na maïngo ti vorongo nzapa ti wataka ? ​ — 2 aCorinthien 6 : 14 - 16 . 
 Ka tongana e yeke na yâ ti mbeni ndokua so patron ti e ayeda na mbeni kua tongana sarango mbamba na tere ti da ti eglize ti mbeni bungbi ti nzapa ti wataka ? 
 Ge , a yeke nzoni ti bâ aye tongana ngangu so e yeke na ni ti mû desizion na ndo ti kua ni nga wala ngoi so a hunda e ti sala na kua ni ayeke duti mingi wala pëpe . 
 Ka tongana kua ni ayeke mbeni ye so ayeke na lege ni , na tapande tokuango lettre na ndo kue na yâ mbeni kodoro , me so na popo ni a yeke wara ando so ayeke maï asarango ye ti sioni ? 
 Kpengba - ndia so ayeke na Matthieu 5 : 45 ayeke ndu desizion so e yeke mû so pëpe ? 
 Mbeni ye so a yeke nzoni ti girisa ni pëpe ayeke tongana nyen sarango kua ni lakue lakue alingbi ti ndu yingo - ti - hinga ti e . 
 Biani , ti yô kungba ti e na ndo tënë ti mungo mbeni desizion ti ndara so andu kua ti nginza ahunda ti tene e leke kode ti e ti bâ yâ ti aye nzoni nga e fa lege na yingo - ti - hinga ti e so Nzapa amû na e . 
 “ Mo bi bê ti mo na Lo na lege ti mo kue ” 
 Tongana e ye ti mû mbeni desizion , a yeke nzoni e bâ aye wa ? 
 Ka ti adesizion so andu ambeni ye nde tongana mandango mbeti ayo , yengo dä wala kengo mbeni kode ti kaïngo kobela ? 
 Tongana e yeke na mbeni desizion ti mû , a lingbi e gi ti wara akpengba - ndia ti Bible so andu ni nga e sara kusala na kode ti e ti gbu li ti sara ye alingbi na akpengba - ndia ni . 
 Salomon , gbia ti Israël giriri , atene : “ Zia bê ti mo kue na L’Eternel , na zia bê ti mo na hingango ye ti mo mveni pëpe . 
 Mo bi bê ti mo na Lo na lege ti mo kue , na fade Lo sara si lege ti mo aga mbilimbili . ” ​ — aProverbe 3 : 5 , 6 . 
 Na ndo adesizion so e yeke mû , ye nyen e manda na lege ti akozo Chrétien ? 
 Fani mingi , adesizion so e mû ayeke ndu ambeni zo ; na a yeke nzoni e bi bê ti e na tënë so nga . 
 Na tapande , akozo Chrétien ayeke lani mbeni pëpe na gbe ti gbâ ti andia ti Ndia ti Moïse so agbanzi ala ti te ambeni kobe . 
 Ala lingbi lani ti soro ti te ambeni kobe so ândö na gbe ti Ndia a bâ ni tongana sioni kobe me so ayeke sioni pëpe na ambeni lege nde . 
 Ye oko , bazengele Paul asû mbeti na ndo akasa ti nyama so peut - être a sara na ye na yâ ti mbeni temple so azo ayeke voro yanda dä , lo tene : “ Tongana kobe ayeke ye so asara si ita ti mbi atï , fade mbi te nyama lâ oko pëpe , wala peut - être fade mbi sara si ita ti mbi atï . ” . 
 Paul awa lani aChrétien ti ngoi ti lo ti bi bê na yingo - ti - hinga ti amba ti ala , ti sara pëpe si ala tï . 
 A lingbi adesizion ti e asara pëpe si e ga ye so “ asara si [ zo ] atï ” . ​ — 1 aCorinthien 10 : 29 , 32 . 
 Hunda ndara na tïtî Nzapa 
 Tongana nyen sambela ayeke mbeni ye ti mû maboko na e na yâ ti adesizion so e yeke mû ? 
 Mbeni kpengba ye ti mû maboko na yâ ti adesizion ayeke sambela . 
 Disciple Jacques atene : “ Tongana mbeni zo na popo ti i amanke ndara , a lingbi lo hunda Nzapa , Lo so amû ye na azo kue senge senge , Lo zingo na ala pëpe , na fade Lo mû na lo . ” . 
 E lingbi ti sambela Jéhovah na bê ti e kue nga e hunda ti wara ndara ti mû anzoni desizion . 
 Tongana e fa agingo bê ti e na tâ Nzapa na e gi fango lege ti lo , yingo vulu alingbi ti mû maboko na e ti gbu nzoni mingi ahon ti kozo nda ti aversê so e yeke bâ ni nga a yeke dabe ti e na ambeni versê so peut - être e girisa ni . 
 Tongana nyen ambeni zo alingbi ti mû maboko na e na yâ ti adesizion so e yeke mû ? 
 Ambeni zo alingbi ti mû maboko na e na yâ ti adesizion so e yeke mû ? 
 En , Jéhovah azia ambeni biazo na yâ ti kongregation . 
 E lingbi ti bâ ala mbilimbili tongana e ye ti mû mbeni kota desizion . 
 Aita so , so ahinga ti bâ ndo na lege ti yingo nga so ahinga ye mingi na ndo ti gigi alingbi ti gboto lê ti e na ndo ti ambeni kpengba - ndia so alingbi ti ndu desizion ti e ni ; nga ala lingbi ti mû maboko na e ti “ hinga ye so ayeke nzoni ahon ” . . 
 Ye oko , mbeni tënë so a yeke nzoni e bata ayeke so : a lingbi e sara hange ti zia pëpe si ambeni zo nde la amû adesizion na place ti e . 
 A yeke ti e ti yô kungba ni so . 
 Gi aye ti nzoni si ayeke ga lakue na peko ti anzoni desizion ? 
 A lingbi ti tene nyen na ndo ti aye ti peko ti mbeni nzoni desizion ? 
 Gi aye ti nzoni si ayeke ga lakue na peko ti adesizion so zo amû ni biani na lege ti akpengba - ndia ti Bible nga so lo gbu li ti lo dä nzoni ? 
 En , gi aye ti nzoni si ayeke ga lakue na nda ni . 
 Ye oko , ngoi na ngoi , aye so asi fade fade na pekoni alingbi ti duti sioni . 
 Sadrac , Mésac na Abed - Nego ahinga lani so ala lingbi ti kui tongana ala mû desizion ti ke ti voro kota image ni . 
 Legeoko nga , na peko ti so abazengele atene na kota da - ngbanga ti aJuif so a yeke ngbanga ti ala ti mä Nzapa so lo yeke mokonzi ahon ti mä azo , a pika ala awe si a ga ti zi ala . 
 Na ndo ni , “ lâ na pasa ” wala ye so zo aku tere ti lo na ni pëpe alingbi ti sara si aye ti peko ti mbeni desizion aduti sioni . 
 Tongana e wara mbeni kpale na peko ti mbeni nzoni desizion so e mû , e lingbi ti duti na beku so fade Jéhovah ayeke mû maboko na e ti gbu ngangu nga na nda ni lo yeke iri deba nzoni na ndo ti e . ​ — 2 aCorinthien 4 : 7 . 
 Tongana nyen e lingbi ti yô kungba ti e so andu mungo adesizion na mbeto pëpe ? 
 Tongaso , tongana e yeke mû adesizion , a lingbi e gi akpengba - ndia ti Mbeti ti Nzapa nga e sara kusala na kode ti gbungo li ti e ti sara ye alingbi na akpengba - ndia ni . 
 E kiri singila mingi na Jéhovah ndali ti maboko so lo mû na e na lege ti yingo vulu ti lo nga na aita biazo ti yâ ti kongregation . 
 Teti so Mbeti Nzapa ayeke fa lege na e na e yeke wara mungo maboko ti yingo vulu nga na ti aita biazo ti kongregation , zia e duti na mbeto pëpe ti yô kungba ti e so andu mungo anzoni desizion . 
 Mo manda nyen ? 
 • Mbeni kpengba ye so alingbi ti mû lege na e ti mû anzoni desizion ayeke nyen ? 
 • Tongana nyen guengo na li ni ti ga biazo alingbi ti ndu lege so e soro na akamarade ? 
 • Ambeni kota ye so a lingbi e bâ tongana e ye ti mû desizion na ndo tënë ti kua ti nginza ayeke so wa ? 
 • Aye wa ayeke dä ti mû maboko na e tongana e yeke mû adesizion ? 
 [ Foto na lembeti 22 ] 
 Kengo yanga so Adam na Eve ake lani afa na e mbeni kpengba ye ti manda 
 [ Foto na lembeti 24 ] 
 Kozo ti mû mbeni kota desizion , gi akpengba - ndia ti Mbeti ti Nzapa 
 Kpe abungbi ti vorongo nzapa ti wataka ! 
 “ I sigigi na popo ti ala , i duti nde , Seigneur atene ; i ndu ye ti sioni oko pëpe . ” ​ — 2 ACORINTHIEN 6 : 17 . 
 Azo mingi so aye tâ tënë ayeke tâ na nzara ti hinga nyen ? 
 AZO mingi aye tâ tënë , me ala hinga tâ tënë na ndo Nzapa nga na ndo gigi ti kekereke ti azo kue pëpe . 
 Ndali ti so ala wara pëpe kiringo tënë na ahundango tënë so agbu bê ti ala na ndo Nzapa nga na gigi ti kekereke ti azo kue , li ti ala aga kirikiri na ala hinga ye so ala lingbi ti sara pëpe . 
 Azo mingi ayeke angbâa ti atënë ti akotara , ti angobo ti sarango ye nga na ti amatanga so amû ngia pëpe na Nzapa so aleke e . 
 Peut - être , mo hinga ambeni zo nga na ambeni fami ti mo so amä na bê na tënë ti enfer ti wâ , tënë ti Nzapa ota na yâ tere oko , tënë ti âme so angbâ na fini na peko ti kuâ wala ambeni mvene ni tongaso . 
 Amokonzi - nzapa asara nyen ? 
 Ye wa asi na pekoni ? 
 Nyen la asara si azo mingi tongaso ayeke na yâ ti bingo na lege ti yingo ? 
 Ti so zo agi li ti lo na ni gbä a yeke so , a yeke azo so ayeke voro Nzapa , na mbilimbili abungbi ti vorongo nzapa nga na amokonzi - nzapa ni so ayeke fa atënë so ague nde mingi na bango ndo ti Nzapa , si azia azo na yâ ti vukongo ndo so . 
 Ye so asara si azo mingi azia tere ti ala si a handa ala ; ala pensé ti ala atene ala yeke voro tâ Nzapa , andâ ala yeke so gi bê ti Nzapa ni . 
 A yeke abungbi ti vorongo nzapa ti wataka si ayeke tâ na gbe ni . 
 Zo wa la ayeke tâ kota zo so asara si abungbi ti vorongo nzapa ti wataka amaï ? 
 Bible atene lo yeke sara ye tongana nyen ? 
 Mbeni zo so lê ayeke bâ lo pëpe la ayeke na peko ti abungbi ti vorongo nzapa ti wataka . 
 Na sarango tënë ti zo ni so , bazengele Paul atene : “ Ala so amä na bê pëpe , nzapa ti sese so asara si bibe ti ala aga ziba , si ala lingbi bâ lumière pëpe , lumière ti Tene - nzoni ti gloire ti Christ , Lo so ayeke image ti Nzapa . ” . 
 “ Nzapa ti sese so ” ayeke gi Satan Zabolo awe . 
 A yeke lo si ayeke tâ kota zo so asara si abungbi ti vorongo nzapa ti wataka ayeke maï . 
 Paul atene : “ Satan mveni agbian tere ti lo si azo abâ lo tongana ange ti lumière . 
 Tongaso a yeke kota ye pëpe tongana azo ti lo agbian tere ti ala nga si azo abâ ala tongana azo so asara kusala ti mbilimbili . ” . 
 Satan asara si ye so ayeke sioni akpa ye so ayeke nzoni nga lo yeke handa azo ti yeda na amvene ti lo . 
 Ndia ti Nzapa atene nyen na azo ti Israël na ndo aprophète ti wataka ? 
 A yeke biani na lege ni so Bible adë ngbanga ngangu mingi na ndo ti abungbi ti vorongo nzapa ti wataka . 
 Na tapande , Ndia ti Moïse agboto lani mê ti azo ti Nzapa mbilimbili ti kpe aprophète ti wataka . 
 ‘ A lingbi a fâ zo kue so ’ ayeke maï lani afango ti ye ti wataka nga na vorongo anzapa ti wataka ‘ teti lo sara tënë ti ke Jéhovah . ’ 
 A mû yanga lani na azo ti Israël ti ‘ lungula sioye na popo ti ala . ’ . 
 Ti tâ tënë ni , na lê ti Jéhovah , abungbi ti vorongo nzapa ti wataka ayeke tâ mbeni sioni ye . ​ — Ezéchiel 13 : 3 . 
 Laso , a lingbi aChrétien amä agbotongo mê wa ? 
 Jésus Christ nga na adisciple ti lo ayeke lani na oko bango ndo ti Jéhovah so na ndo ti abungbi ti vorongo nzapa ti wataka . 
 Jésus agboto mê ti adisciple ti lo , lo tene : “ I kpe lege ti aprophète ti wataka , ala so asi na i na ala yü poro ti ngasangbaga na tere ti ala ; me na bê ti ala , ala yeke a - ikaï [ wala ambo ti ngonda ] ti nzara mingi . ” . 
 Paul atene so “ ngonzo ti Nzapa alondo na yayu , a zu na ndo ye kue so azo asara ti ke Nzapa , na a zu na ndo ye kue ti kirikiri ti azo so akanga lege ti tene - biani ” . . 
 A yeke biani kota ye ti tene atâ Chrétien amä agbotongo mê so na ala kpe azo kue so ayeke kanga lege ti tâ tënë ti Mbeti ti Nzapa wala so ayeke maï afango ye ti wataka . ​ — 1 Jean 4 : 1 . 
 Sigigi na yâ ti “ Kota Babylone ” 
 Na yâ ti Bible a haka “ Kota Babylone ” na nyen ? 
 Bâ lege so mbeti ti Apocalypse ayeke sara tënë ti abungbi ti vorongo nzapa ti wataka . 
 Mbeti ni ahaka abungbi ti vorongo nzapa ti wataka na mbeni wali - ndumba so sämba asara lo na so lo yeke komande na ndo ti gbâ ti aroyaume nga na azo . 
 Wali ni , so ayeke tâ wali pëpe , asara pitan na agbia mingi nga lo nyon mênë ti atâ wakua ti Nzapa . 
 A sû mbeni iri na ndo lê ti wali ni so , iri ni so alingbi tâ na sioni tambela ti lo ni . 
 Iri ni ayeke “ Kota Babylone , mama ti awali ti pitan na ti ye ti sioni mingi ti sese . ” ​ — Apocalypse 17 : 5 . 
 7 , 8 . 
 Tongana nyen abungbi ti vorongo nzapa ti wataka ayeke sara ndumba ? 
 Aye ti pekoni ayeke nyen ? 
 So Bible ahaka Kota Babylone na mbeni wali - ndumba , hakango ye ni so alingbi biani na abungbi ti vorongo nzapa ti wataka kue . 
 Atâa so gbâ ti abungbi ti vorongo nzapa ti wataka so kue ayeke gi pëpe mbeni bungbi oko , ye so ala yeke gi nga ye so ala yeke sara ague tâ gi oko . 
 Tongana ti so mbeti ti Apocalypse ahaka ala na wali - ndumba , abungbi ti vorongo nzapa ti wataka ayeke na ngangu komandema na ndo agbia ti sese . 
 Na tapande ti mbeni wali so ayeke be - ta - zo na koli ti mariage ti lo pëpe , abungbi ti vorongo nzapa ti wataka ayeke sara gigi ti ndumba na lege so ala yeke te mbele na agbia na peko ti tere . 
 Disciple Jacques atene : “ I azo so i sara lango - sioni , i hinga pëpe ? 
 ti ndoye sese so ayeke ti ke Nzapa . 
 Tongaso zo so aye ti ga ndeko ti sese so , lo sara si lo mveni aga wato ti Nzapa . ” ​ — Jacques 4 : 4 . 
 Mango tere ti abungbi ti vorongo nzapa ti wataka na agbia ti sese so asara si azo abâ pasi mingi . 
 Pakara Xolela Mangcu , mbeni wandara ti Afrika na ndo ti atënë ti poroso , atene : “ Mbaï ti sese so asi singo na atapande ti azo so a fâ ala gbani gbani ndali ti mango tere ti abungbi ti nzapa na azo ti poroso . ” 
 A de ti ninga pëpe , mbeni mbeti - sango atene : “ Akota nga na asioni kpale so azo mingi akui dä laso . . . alondo gi na ndo ti tënë ti nzapa . ” 
 Azo kutu mingi akui na yâ ti abira so abungbi ti nzapa amû mbage ti ala dä . 
 Kota Babylone asara ngangu même na atâ wakua ti Nzapa nga lo fâ ala , nda ni la si a tene mênë ti ala asara lo tongana sämba . ​ — Apocalypse 18 : 24 . 
 Tongana nyen mbeti ti Apocalypse afa lege so Jéhovah ake na abungbi ti vorongo nzapa ti wataka ? 
 Na lege ti ye so Bible atene ayeke si ande na Kota Babylone , e hinga polele so Jéhovah ake tâ na bê oko abungbi ti vorongo nzapa ti wataka . 
 Apocalypse 17 : 16 atene : “ Nza bale - oko , na nyama ni so mo bâ , fade ala ke wali ti pitan so , ala hunzi ye ti lo kue si tere ti lo angbâ senge , na fade ala te mitele ti lo , na ala zö lo na wâ . ” 
 Kozoni , mbeni kota nyama ti ngonda ayeke fâ wali - ndumba ni ti te nyama ti tere ti lo kue . 
 Na pekoni , atanga ti tere ti lo so angbâ , a yeke zö ni kue na wâ . 
 Legeoko nga , na yâ ti kete ngoi fade agbia ti sese so ayeke sara tongaso na abungbi ti vorongo nzapa ti wataka . 
 Nzapa ayeke pusu ande agbia so ti sara tongaso . 
 Kota Babylone , so ayeke abungbi ti vorongo nzapa ti wataka kue ti sese so , ayeke gue biani na futingo . 
 “ Fade a wara [ lo ] mbeni pëpe . ” ​ — Apocalypse 18 : 21 . 
 A lingbi e bâ abungbi ti vorongo nzapa ti wataka tongana nyen ? 
 A lingbi atâ Chrétien abâ Kota Babylone tongana nyen ? 
 Bible amû yanga polele , atene : “ I sigigi na kodoro so si i sara beoko na siokpari ti lo pëpe , na tongaso sioye ti lo aga na ndo i pëpe . ” . 
 A lingbi azo so aye ti sö fini ti ala asigigi na yâ ti abungbi ti vorongo nzapa ti wataka kozoni si ye ni kue aga sioni . 
 Tongana lo yeke lani na sese , Jésus Christ afa kozoni so na lâ ti nda ni , fade azo mingi ayeke tene gi na yanga ti ala senge so ala mä yanga ti lo . 
 Na ndo ti azo tongaso , lo tene : “ Mbi hinga i giriri oko pëpe ; i zia Mbi , i azo so asara siokpari . ” . 
 Jésus Christ so azia lo lani na ndo ti mbata ti komande awe ake abungbi ti vorongo nzapa ti wataka . 
 Tongana nyen ti kpe abungbi ti vorongo nzapa ti wataka ? 
 Ti tene e kpe abungbi ti vorongo nzapa ti wataka , a lingbi e sara nyen ? 
 E atâ Chrétien e yeke kpe abungbi ti vorongo nzapa ti wataka , e yeke kpe nga amvene so abungbi ti vorongo nzapa ti wataka ayeke fa . 
 So ti tene so e yeke mä pëpe akuasinga ti abungbi ti vorongo nzapa so a yeke sara ni na radio , e yeke bâ ni pëpe na televizion , nga e yeke diko pëpe ambeti so ayeke tene mvene na ndo ti Nzapa nga na ndo ti Bible . 
 Na ndo ni , e yeke yôro tere ti e pëpe na yâ ti mbeni bungbi wala na yâ ti asarango ngia so mbeni bungbi so ayeke na gbe ti abungbi ti vorongo nzapa ti wataka si amû maboko na ni . 
 Nga , e yeke mû maboko même kete tongaso pëpe na mbeni bungbi ti vorongo nzapa ti wataka . 
 Sarango ye alingbi na wango so ayeke bata e si mbeni zo agbu e pëpe “ tongana angbâa , na lege ti ndoye ndara na handa senge , na lege ti tënë ti akotara , na lege ti kozo tënë ti sese so , me na lege ti Christ pëpe ” . ​ — aColossien 2 : 8 . 
 Tongana nyen si mbeni zo alingbi ti sigigi na yâ ti abungbi ti vorongo nzapa ti wataka ? 
 Ka ti mbeni zo so aye ti ga Témoin ti Jéhovah , me so na ndembe so iri ti lo angbâ na yâ ti mbeti ti iri ti amembre ti mbeni bungbi ti vorongo nzapa ti wataka ? 
 Mingi ni , ti sû mbeni lettre ti fa na azo ti eglize ni so lo zi tere ti lo na yâ ni awe afa polele so lo sigigi na yâ ti bungbi ti vorongo nzapa ti wataka . 
 A yeke nzoni biani ti tene zo ni asara mbeni kpengba ye ti kpe biaku biaku si mbeni kete saleté ti abungbi ti vorongo nzapa ti wataka akiri andu lo pëpe . 
 A lingbi mbeni zo so aye ti ga Témoin ti Jéhovah afa polele na lê ti azo ti abungbi ti vorongo nzapa ti wataka nga na lê ti azo kue so ti lo na abungbi ti vorongo nzapa ti wataka ahunzi biaku biaku awe . 
 Na ndo tënë ti kpengo abungbi ti vorongo nzapa ti wataka , wango wa Bible amû na e ? 
 Bazengele Paul atene : “ I bungbi tere ti i pëpe na azo so amä na bê pëpe . 
 Mbilimbili asara beoko na siokpari ? 
 Lumière asara beoko na bingo ? 
 Christ asara beoko na Bélial ? 
 Wamabe na zo so amä na bê pëpe , ala lingbi sara beoko ? 
 Temple ti Nzapa asara beoko na ayanda ? . . . 
 Teti tënë so , I sigigi na popo ti ala , i duti nde , Seigneur atene ; i ndu ye ti sioni oko pëpe . ” . 
 E yeke mû peko ti wango so gi tongana e kpe abungbi ti vorongo nzapa ti wataka . 
 Wango ti Paul so ahunda nga na e ti kpe azo so ayeke sara nzapa ti wataka ? 
 “ I tambela na ndara ” 
 Alingbi e ga nduru pëpe na tere ti mbeni zo so ayeke na yâ ti mbeni bungbi ti vorongo nzapa ti wataka ? 
 Fa nda ni . 
 A lingbi atâa Chrétien akpe azo so ayeke na yâ ti abungbi ti vorongo nzapa ti wataka ? 
 A lingbi e si nduru pëpe na tere ti mbeni zo so ayeke pëpe ita ti e na yâ mabe ? 
 Ên - ën , tënë ni ayeke tongaso pëpe . 
 Mbeni oko ti akota komandema use so Jésus afa atene : “ Mo ndoye zo so ayeke nduru na mo legeoko tongana mo ndoye mo mveni . ” . 
 E yeke fa biani so e ndoye azo so ayeke nduru na e tongana e yeke fa na ala nzo tënë ti Royaume . 
 E yeke fa nga so e ndoye ala tongana e yeke manda Bible na ala ti fa na ala nene ti tene ala sigigi na yâ ti abungbi ti vorongo nzapa ti wataka . 
 Tongana a tene so e “ yeke ti sese so pëpe ” aye ti tene nyen ? 
 E yeke fa nzo tënë na azo so ayeke nduru na e , me teti so e yeke adisciple ti Jésus , e “ yeke ti sese so pëpe ” . . 
 Ge , tënë “ sese so ” aye ti sara tënë ti azo so ague yongoro na Nzapa awe . 
 E duti nde na sese ni na lege so e ke asarango ye ti azo ni , atënë ti yanga ti ala , nga na tambela ti ala so aso bê ti Jéhovah . 
 Nga , ti sara ye alingbi na kpengba - ndia so a tene “ zo ti nzoni so atambela na azo ti sioni afuti lege ti lo ” , e ye pëpe ti sara kamarade na ala so ayeke kpe pëpe andia ti Nzapa . 
 Ti duti nde na sese so aye ti tene ti “ ga sioni pëpe na lege ti ye ti sese so . ” . 
 Tongaso , dutingo nde na sese so aye ti tene pëpe so na lege ti mitele e zi tere ti e yamba na yâ ti sese ni na e si nduru pëpe na tere ti azo ni , ên - ën a yeke tongaso pëpe . ​ — Jean 17 : 15 , 16 ; 1 aCorinthien 5 : 9 , 10 . 
 16 , 17 . 
 A lingbi aChrétien asara ye tongana nyen na mbage ti azo so ahinga tâ tënë ti Bible pëpe ? 
 Tongaso , e yeke sara ye tongana nyen na mbage ti azo so ahinga tâ tënë ti Bible pëpe ? 
 Paul asû lani mbeti so na aChrétien ti Colosses , lo tene : “ I tambela na ndara na lê ti ala so ayeke na gigi , i zia l’heure ti i ahon senge pëpe . 
 I sara si tënë ti yanga ti i ayeke nzoni lakue , i leke na ingo , si i lingbi hinga lege ti kiri tënë na azo oko oko kue . ” . 
 Ti Bazengele Pierre , lo tene : “ I yekia Christ na bê ti i tongana Seigneur . 
 I leke bê ti i ti kiri tënë lakue na azo kue so ahunda nda ti tënë ti beku so ayeke na yâ i , me i kiri tënë na tâ be - ti - molenge na mbeto . ” . 
 Paul awa aChrétien atene “ ala di iri ti zo oko sioni pëpe , ala gi tënë pëpe , ala sara na lege ti nzobe , na ala fa na azo kue ala yeke na tâ be - ti - molenge . ” ​ — Tite 3 : 2 . 
 E aTémoin ti Jéhovah , e kpe ti sara ye na azo na ngangu wala e kpe ti bâ tere ti e so e hon ala mingi . 
 Biani , e yeke zia mbeni sioni iri pëpe na ndo ti azo so ayeke na yâ ti ambeni bungbi ti vorongo nzapa nde . 
 Nde na so , atâa tongana azo so e yeke fa tënë na ala , azo so alango nduru na e wala akamarade ti e ti place ti kua asara ye na mbage ti e na nzobe pëpe wala atene asioni tënë na ndo ti e , e yeke sara ye na ndara . ​ — aColossien 4 : 6 ; 2 Timothée 2 : 24 . 
 “ Mo sara na lege ti tapande ti nzo tënë ” 
 Ye ti vundu wa asi na ala so akiri na ngbene dutingo ti ala na yâ ti bungbi ti vorongo nzapa ti wataka ? 
 So tâ ye ti vundu ande ti bâ so na peko ti so mbeni zo amanda atâ tënë ti Bible awe , lo kiri na ngbene dutingo ti lo ti yâ ti abungbi ti vorongo nzapa ti wataka ! 
 Bible afa vundu ti peko ti sarango ye tongaso , tongana a tene : “ Teti tongana ala kpe sioye ti sese so awe na lege ti hinga Seigneur na Sauveur Jésus Christ , na sioye so akiri akanga ala na ahon ndo ti ala , fade nda ti ala so ayeke sioni ahon ti kozoni . . . . 
 Ye aga na ala alingbi na proverbe so ayeke tâ tënë , Mbo akiri na tere ti kobe so lo dë awe , na mama ti cochon so a sukula lo awe akiri alango na yâ popoto . ” ​ — 2 Pierre 2 : 20 - 22 . 
 Ngbanga ti nyen a yeke kota ye ti tene lê ti e akpengba si mbeni ye ti sioni abuba pëpe dutingo ti e na lege ti yingo ? 
 A lingbi lê ti e akpengba si mbeni ye ti sioni abuba dutingo ti e na lege ti yingo pëpe . 
 Aye ti sioni ni ayeke dä biani , tongaso zia lê ti e angbâ ti kpengba ! 
 Bazengele Paul agboto mê ti e , atene : “ Yingo atene biani , na lâ ti nda ni fade ambeni zo azia mabe ni , ala mä ayingo ti handa , na tënë so ayingo sioni afa . ” . 
 E yeke fadeso na “ lâ ti nda ni ” ni so . 
 Ala so ayeke kpe pëpe abungbi ti vorongo nzapa ti wataka , ‘ pupu ti tënë nde nde kue alingbi ti yengi ala , na a hon na ala kirikiri tongana ye na lê ti ngu , na lege ti handa ti azo ti mayele , na handa ti ye ti kirikiri . ’ ​ — aEphésien 4 : 13 , 14 . 
 Tongana nyen e lingbi ti bata tere ti e na asioni ngangu so abungbi ti vorongo ti nzapa ti wataka ayeke sara na ndo ti zo ? 
 Tongana nyen si e lingbi ti bata tere ti e na asioni ngangu so abungbi ti vorongo nzapa ti wataka ayeke sara na ndo ti zo ? 
 Zia e bâ aye kue so Jéhovah amû na e . 
 E yeke na Tënë ti Nzapa , Bible . 
 Na lege ti “ ngbâa be - ta - zo na ti ndara ” , Jéhovah ayeke mû na e gbâ ti akobe ti yingo . 
 Tongana e yeke gue na li ni na lege ti yingo , a lingbi e sara nzara ti ‘ akpengba kobe so ayeke teti abiazo ’ ; a lingbi nga e sara nzara ti guengo na bungbi ti aChrétien , ndo so e yeke manda tâ tënë dä . 
 Zia e leke na bê ti e ti wara nzoni biani na yâ ti aye so Jéhovah amû na e tongaso si e lingbi ti ‘ sara ye alingbi na lege ti tapande ti nzo tënë ’ so e mä awe . 
 Na lege so , e lingbi ti kpe abungbi ti vorongo nzapa ti wataka . 
 Mo manda nyen ? 
 • “ Kota Babylone ” ayeke nyen ? 
 • Ti kpe abungbi ti vorongo nzapa ti wataka , a lingbi e sara nyen ? 
 • A lingbi e kpe aye ti sioni wa so ayeke buba dutingo ti e na lege ti yingo ? 
 [ Foto na lembeti 28 ] 
 Mo hinga ngbanga ti nyen a haka “ Kota Babylone ” na mbeni wali - ndumba ? 
 [ Foto na lembeti 29 ] 
 “ Kota Babylone ” ayeke gue biani na futingo 
 [ Foto na lembeti 31 ] 
 E yeke sara ye “ na tâ be - ti - molenge na mbeto ” na mbage ti azo so ayeke pëpe aita ti e na yâ mabe 
 ‘ I gue , i fa tënë si ala ga adisciple , i batize ala ’ 
 “ Tongaso i gue , i fa tënë na amara kue si ala ga adisciple , i batize ala . . . ; i fa na ala ti bata ye kue so Mbi komande i . ” ​ — Matthieu 28 : 19 , 20 . 
 Desizion wa amolenge ti Israël amû lani na gbe ti Hoto ti Sinaï ? 
 A SARA angu 3 500 tongaso awe so , azo kue ti mara ti Israël amû zendo na Nzapa . 
 Na ngoi so azo ti Israël abungbi na gbe ti Hoto ti Sinaï , ala tene polele : “ Fade e sara ye kue so L’Eternel atene . ” 
 A to nda ni na ngoi ni so , azo ti Israël aga azo so amû tere ti ala na Nzapa awe ti “ ga ye ti [ Lo ] mveni na popo ti amara kue ” . . 
 Ala yeke ku ti tene lo bata ala na ti duti teti lakue lakue na yâ ti sese so “ dulait na ngu - lavu ayeke sua dä ” . ​ — Lévitique 20 : 24 . 
 Songo wa azo alingbi ti duti na ni laso na Nzapa ? 
 Ye oko , tongana ti so wasungo psaume Asaph ahinga ni , amolenge ti Israël ‘ abata tënë ti mbele ti Nzapa pëpe , na ala ke ti tambela na lege ti Ndia ti Lo . ’ . 
 Ala bata pëpe zendo so akotara ti ala amû na Jéhovah . 
 Na nda ni , mara ni agirisa songo so gi ala la ayeke na ni na Nzapa . 
 Ni la , Nzapa “ aga ti bâ aGentil . . . ti kamata azo na popo ti ala teti iri ti Lo . ” . 
 Nga na lâ ti nda ni so , lo yeke bungbi na ndo oko “ azo mingi so asi singo , so zo oko alingbi diko ala pëpe , . . . ti amara kue , ti akete mara kue , ti azo nde nde kue , na ti yanga nde nde kue ” . 
 Na ngia na bê ala tene : “ Salut ayeke ti Nzapa ti e so aduti na ndo trône , na ti Molenge Ti Ngasangbaga ni . ” ​ — Apocalypse 7 : 9 , 10 . 
 Aye wa a lingbi mbeni zo asara ti tene lo duti na songo na Nzapa ? 
 Ti tene mbeni zo aduti na popo ti azo so ayeke na mara ti songo so na Nzapa , a lingbi lo mû tere ti lo na Nzapa na lo fa ni polele na lege ti batême ti ngu . 
 Ye so ague oko na yanga so Jésus amû lani na adisciple : “ I gue , i fa tënë na amara kue si ala ga adisciple , i batize ala na iri ti Babâ , na ti Molenge , na ti Yingo Vulu ; i fa na ala ti bata ye kue so Mbi komande i . ” . 
 Amolenge ti Israël adengi mê ti ala lani ti mä tënë ti yâ ti “ mbeti ti mbele ni ” . . 
 Tongaso , ala ga lani ti hinga ye so Jéhovah aku na mbage ti ala . 
 Legeoko nga laso , kozo ti tene mbeni zo awara batême , a yeke nzoni lo wara tâ hingango ye na ndo aye so Nzapa aleke ti sara , so ayeke na yâ ti Tënë ti lo , Bible . 
 Kozo si zo awara batême , a lingbi lo sara nyen ? 
 ( Bâ encadré so ayeke na nduzu ge . ) 
 A yeke polele so Jésus aye lani ti tene gunda ti mabe ti adisciple ti lo akpengba kozoni si ala wara batême . 
 Lo fa na azo so amû peko ti lo ti sara adisciple na nga ti fa na adisciple ni “ ti bata ye kue so [ Lo ] komande ” . . 
 Ni la , mingi ti ala so alingbi ti wara batême amanda Bible teti anze mingi même ngu oko wala use , tongaso ala hinga nzoni mingi nda ti desizion so ala mû . 
 Na ngoi ti batême ni , zo ni ayeke kiri tënë ‘ ën ’ na akpengba hundango tënë use . 
 Teti so Jésus atene so ‘ a lingbi e tene , Oui , oui , wala , Non , non ’ ( wala ën ti e angbâ ën wala ên - ën ti e angbâ ên - ën ) , a yeke duti ye ti nzoni teti e kue ti kiri ti bâ nzoni nda ti ahundango tënë use ti batême so . ​ — Matthieu 5 : 37 . 
 Gbiango bê na mungo tere na Nzapa 
 Kozo hundango tënë ti batême agboto lê na ndo akota ye use wa ? 
 Kozo hundango tënë ti batême ayeke ti hinga wala zo ni ake siokpari ti lo awe na lo mû tere ti lo na Jéhovah ti sara ye so bê ti lo aye . 
 Hundango tënë so agboto lê na ndo ti anene ye use so a lingbi e sara kozoni na batême , mbilimbili gbiango bê na mungo tere na Nzapa . 
 6 , 7 . ( a ) Ngbanga ti nyen a yeke kota ye ti tene azo kue so aye ti wara batême agbian bê ti ala ? 
 ( b ) Aye wa a lingbi mbeni zo asara na peko ti so lo gbian bê ti lo ? 
 Ngbanga ti nyen a lingbi zo agbian bê ti lo kozoni si lo wara batême ? 
 Bazengele Paul afa nda ni : “ Giriri , na lege ti nzara ti mitele ti e , e kue . . . e sara ye so mitele na bibe aye . ” . 
 Kozo ti tene e hinga tâ ye so bê ti Nzapa aye , e yeke sara ye legeoko tongana ti azo ti sese so , a lingbi na bango ndo nga na tambela ti ala . 
 A yeke lani Satan , nzapa ti sese so si afa na e ye ti sara . 
 Me so e hinga fadeso ye so bê ti Nzapa aye , e leke na bê ti e ti “ tambela na nzara ti tere mbeni pëpe , me na yâ ye so Nzapa aye . ” ​ — 1 Pierre 4 : 2 . 
 Fini sarango ye ti e so aga na e aye ti nzoni mingi . 
 Kozoni kue , a mû lege na e ti lë mbeni nzoni songo na Jéhovah , songo so David ahaka ni na mbeni tisango ndo ti lï na yâ ti “ Tabernacle ” ti Nzapa nga na “ Hoto ti [ Lo ] ti nzoni - kue ” , so ayeke mbeni kota matabisi biani . 
 Tâ na lege ni , Jéhovah alingbi pëpe ti tisa mbeni zo gi tongaso , me lo yeke tisa gi zo so “ atambela mbilimbili , na lo sara kusala ti mbilimbili , na lo tene tene - biani na bê ti lo ” . . 
 Teti so kozo ti tene zo amanda tâ tënë dutingo ti lo ayeke nde , a lingbi ti hunda ti tene zo ni agbian aye na yâ fini ti lo , atâa na lege ti tambela ti lo wala sarango ye ti lo . 
 Ye so ayeke pusu mbeni zo ti sara aye so kue ayeke gbiango bê : vundu so zo ayeke na ni ngbanga ti akozo sarango ye ti lo nga na kota nzara so lo yeke na ni ti sara fadeso gi ye so bê ti Jéhovah aye . 
 Ye so ayeke pusu zo ni ti gbian akozo sarango ye ti lo kue , ti ke abibe ti kion , lege ti sarango ye ti azo ti sese so na ti sara aye so anzere na Nzapa . ​ — Kusala 3 : 19 . 
 Tongana nyen e yeke mû tere ti e na Jéhovah ? 
 Kamba wa ayeke na popo ni na mungo batême ? 
 Use mbage ti kozo hundango tënë ni ayeke ti hinga wala zo so aye ti wara batême amû tere ti lo awe na Jéhovah ti sara ye so bê ti lo aye . 
 Mungo tere na Nzapa ayeke mbeni kota ye so a lingbi aga kozoni na batême . 
 A yeke sara ni na lege ti sambela so na yâ ni zo afa na gigi so lo yeke na nzara ti mû fini ti lo na Jéhovah na lege ti Christ . 
 Na pekoni , Jéhovah aga Maître ti lo na Mveni ti lo , na lo yeke na ngia legeoko tongana Jésus ti sara ye so bê ti Nzapa aye . 
 Zo ayeke mû zendo ti mungo tere ti lo na Jéhovah so gi fani oko awe . 
 Ye oko , teti so na ngoi so e mû tere ti e na Jéhovah zo oko ahinga ni pëpe , tongana e fa ni polele na lê ti azo na ngoi ti batême a yeke mû lege na ala ti hinga so e mû tere ti e na Babâ ti e ti yayu awe . ​ — aRomain 10 : 10 . 
 9 , 10 . ( a ) Ti sara ye so bê ti Nzapa aye andu nyen ? 
 ( b ) Tongana nyen même akota zo ti aNazi ahinga lani tënë ti mungo tere ti e na Nzapa ? 
 Ti mû tapande ti Jésus ti sara ye so bê ti Jéhovah aye andu nyen ? 
 Jésus atene lani na adisciple ti lo : “ Tongana mbeni zo aye ti ga na peko ti Mbi , a lingbi lo ke tere ti lo mveni , lo yô keke ti [ pasi , NW ] ti lo , na lo ga na peko ti Mbi . ” . 
 Ge , lo fa aye ota so a lingbi e sara . 
 Kozoni , a yeke ti tene e “ ke tere ” ti e . 
 Ti tene ni na mbeni lege nde , e yeke ke asarango ye ti e ti kion nga na aye so bê ti e mveni aye ti yeda gi na awango ti Nzapa nga na fango lege ti lo . 
 Use ni , e yeke ‘ yô keke ti pasi ’ ti e . 
 Na ngoi ti Jésus , keke ti pasi ayeke fä ti aye ti kamene nga na pasi . 
 Teti so e yeke aChrétien , e yeda so e lingbi ti bâ pasi ndali ti nzo tënë . 
 Atâa so azo ti sese so alingbi ti he e na ngia wala ti kasa e , tongana ti Jésus e bâ “ kamene ni tongana ye senge ” na hingango na ngia na bê so e yeke sara ye so anzere na Nzapa . 
 Na nda ni , e yeke mû peko ti Jésus “ lakue lakue . ” ​ — Psaume 73 : 26 ; 119 : 44 ; 145 : 2 . 
 Bâ so même azo so ake aTémoin ti Jéhovah ahinga so ala mû tere ti ala ti sara gi na Jéhovah oko . 
 Na tapande , lani na yâ kando ti pasi ti Buchenwald ti aNazi na Zamani , a hunda na aTémoin ti Jéhovah so amû desizion ti ke mabe ti ala pëpe ti sû maboko ti ala na gbe ti mbeti so : “ Mbi ngbâ lakue mbeni Wamandango Bible so ayeke be - ta - zo na mbi yeke ke ande lâ oko pëpe zendo so mbi mû na Jéhovah . ” 
 Biani , ye so afa nzoni mingi bibe ti awakua be - ta - zo ti Nzapa so amû tere ti ala na lo ! ​ — Kusala 5 : 32 . 
 A mû lege ti hinga mo tongana Témoin ti Jéhovah 
 Matabisi wa zo so amû batême awe awara ni ? 
 Use hundango tënë ti batême ayeke ti bâ kozoni kue wala zo ni ahinga so , na warango batême , lo fa tere ti lo tongana Témoin ti Jéhovah . 
 Na peko ti so zo ni awara batême awe , lo ga fadeso mbeni wakua ti Jéhovah so ayô iri ti lo . 
 Ye so ayeke mbeni kota matabisi nga na kota kungba . 
 A mû nga lege na zo ni ti wara ande fini ti lakue lakue gi tongana lo ngbâ be - ta - zo na Jéhovah . ​ — Matthieu 24 : 13 . 
 Kungba wa aga na peko ti matabisi ti yongo iri ti Jéhovah ? 
 Biani , a yeke mbeni kota matabisi ti yô iri ti Nzapa ti Ngangu Ahon Kue , Jéhovah . 
 Prophète Michée atene lani so : “ Azo kue atambela na iri ti anzapa ti ala , me fade e tambela na iri ti [ Jéhovah , NW ] Nzapa ti e lakue lakue . ” . 
 Ye oko , matabisi so aga na mbeni kungba . 
 A lingbi e sara kue ti tene aye so e yeke sara na yâ ti fini ti e aga na gonda na ndo iri ti Jéhovah . 
 Legeoko tongana ti so Paul adabe ti aChrétien ti Rome , tongana mbeni zo asara ye alingbi na ye so lo yeke fa pëpe , azo alingbi ti “ zonga iri ti Nzapa ” wala ti kpe ni pëpe . ​ — aRomain 2 : 21 - 24 . 
 Ngbanga ti nyen awakua ti Jéhovah so amû tere ti ala na lo awe ayeke na kungba ti fa tënë ti Nzapa ti ala ? 
 Tongana mbeni zo aga oko ti aTémoin ti Jéhovah , lo yeke nga na kungba ti fa tënë ti Nzapa ti lo . 
 Jéhovah atisa mara ti Israël so amû tere ti ala na lo awe ti duti atémoin ti lo tongaso si ala lingbi ti hinga dutingo ti lo ti lakue lakue tongana Nzapa . 
 Me mara ni asara ye pëpe tongana ti so Jéhovah aku na mbage ti ala , na nda ni Jéhovah ake ala biani biani . 
 Laso , atâ Chrétien ayeke pika kate ti ala ndali ti matabisi ti fango tënë ti Jéhovah . 
 E sara tongaso ngbanga ti so e ndoye Jéhovah na e ye ti tene iri ti lo aga nzoni - kue . 
 E lingbi pëpe ti kanga yanga ti e teti so e hinga tâ tënë awe na ndo Babâ ti e ti yayu nga na aye so lo leke ti sara . 
 E yeke na oko bibe ti bazengele Paul so atene lani : “ A yeke ngbanga ti mbi ti fa Tene - nzoni . 
 Vundu aga na mbi tongana mbi fa Tene - nzoni pëpe ! ” ​ — 1 aCorinthien 9 : 16 . 
 14 , 15 . ( a ) Aye wa bungbi ti Jéhovah ayeke sara ti mû maboko na e ti maï na lege ti yingo ? 
 ( b ) Aye wa a leke ti mû maboko na e ? 
 Nga , use hundango tënë ni adabe ti wamungo batême ni na kota kungba ti sara kua maboko na maboko na bungbi ti Jéhovah so yingo ti lo afa lege na ni . 
 E lingbi pëpe ti sara na Nzapa gi e oko , me e yeke na bezoin ti mungo maboko nga na wango ti sewa ti “ aita ” kue . 
 Bungbi ti Jéhovah ayeke mû maboko na e mingi ti maï na lege ti yingo . 
 A yeke mû na e gbâ ti ambeti ti nzapa ti mû maboko na e ti wara tâ hingango ye , ti sara ye na ndara na gbele akpale nga ti lë kpengba songo na Nzapa . 
 Legeoko tongana mbeni mama so ayeke gi ti bâ wala molenge ti lo ate ye nzoni na lo duti nzoni , “ ngbâa be - ta - zo na ti ndara ” ayeke mû na e gbâ ti kobe ti yingo so alingbi na ngoi ni ti sara si e gue na li ni na lege ti yingo . ​ — Matthieu 24 : 45 - 47 , NW ; 1 aThessalonicien 2 : 7 , 8 . 
 Na ngoi ti abungbi so azo ti Jéhovah ayeke sara yenga na yenga , ala yeke wara afango ye nga na awango so ala yeke na bezoin ni ti duti be - ta - zo na lo . 
 Ekole ti Kusala ti aChrétien afa na e tongana nyen ti sara tënë na gbele azo , na Bungbi ti Kusala ayeke leke e ti fa tënë na mbeni lege so ayeke ndu bê ti azo . 
 Atâa na ngoi ti abungbi wala na lege ti mandango ye e mveni , e lingbi ti bâ tongana nyen yingo ti Jéhovah ayeke sara kua na ayeke fa lege na bungbi ti lo . 
 Na lege ti aye kue so Jéhovah aleke awe , lo yeke fa na e ti kpe aye ti sioni , ti fa tënë nzoni nga lo yeke mû maboko na e ti lango pëpe na lege ti yingo . ​ — Psaume 19 : 8 , 9 , 12 ; 1 aThessalonicien 5 : 6 , 11 ; 1 Timothée 4 : 13 . 
 Ye so apusu zo ti wara batême 
 Nyen la apusu e ti mû tere ti e na Jéhovah ? 
 Ahundango tënë use ti batême so adabe ti zo ni na ndo nda ti batême ti ngu nga na akungba so aga na pekoni . 
 Fadeso , nyen la ayeke pusu zo ni ti mû desizion ti wara batême ? 
 E mû batême pëpe ngbanga ti so mbeni zo la apusu e ti sara ni me ndali ti so Jéhovah la “ airi ” e wala agboto e na mbage ti lo . 
 Teti so “ Nzapa ayeke Ndoye ” , lo yeke komande dunia mobimba na lege ti ndoye , me pëpe na lege ti ngangu . 
 Ye so ayeke gboto e na mbage ti Jéhovah ayeke anzoni sarango ye ti lo nga na lege so lo yeke sara na ye na mbage ti e . 
 Jéhovah amû Molenge ti lo ngengele oko ndali ti e na lo mû na e mbeni nzoni beku ti kekereke . 
 Ye so apusu e nga ti mû fini ti e kue na lo . ​ — aProverbe 3 : 9 ; 2 aCorinthien 5 : 14 , 15 . 
 Ye nyen e mû tere ti e na ni pëpe ? 
 E mû tere ti e pëpe na mbeni tënë so agbu bê ti azo wala mbeni mbilimbili kusala so azo abi tere dä ti sara , me na Jéhovah mveni . 
 Akusala so Nzapa amû na azo ti lo ti sara alingbi ti gbian , me mungo tere ti ala na lo agbian ti lo pëpe . 
 Na tapande , ye so Jéhovah ahunda na Abraham ti sara ayeke nde na ti so lo hunda na Jérémie . 
 Ye oko , ala use kue asara lani mbilimbili kusala so Nzapa ahunda na ala ti sara ngbanga ti so ala ndoye Jéhovah na ala yeke na nzara ti sara tâ gi ye so bê ti lo aye . 
 Na ngoi ti nda ni so , adisciple kue ti Christ so awara batême awe ayeke gi ti sara ye alingbi na yanga so Jésus amû ti fa nzo tënë ti Royaume na ti sara adisciple . 
 Ti sara kusala so na bê kue ayeke mbeni pendere lege ti fa so e ndoye Babâ ti e ti yayu na e mû tere ti e biani na lo . ​ — 1 Jean 5 : 3 . 
 18 , 19 . ( a ) Tongana e wara batême , e yeke fa nyen na azo kue ? 
 ( b ) Ye wa e yeke bâ ande na yâ ti article ti peko ? 
 Biani , batême azi lege na gbâ ti adeba nzoni , me a yeke nga mbeni ye so a lingbi zo amû ni gi tongaso pëpe . 
 A fa so ye so zo aleke na bê ti lo ti sara ayeke kota ahon tanga ti aye kue . 
 Tongana e wara batême awe , e yeke tene na gbele azo kue : “ Nzapa so ayeke Nzapa ti e teti lakue lakue ! 
 Fade Lo fa lege na e lakue . ” ​ — Psaume 48 : 15 . 
 Na yâ ti article ti peko , e yeke bâ ande ambeni hundango tënë na ndo batême ti ngu . 
 Ambeni tënë ayeke dä so na lege ni a lingbi ti kanga lege na zo ti wara batême ? 
 Ngu ti zo alingbi ti kanga lege na lo ? 
 Ye nyen zo oko oko alingbi ti sara si ngoi ti batême abata nengo ti lo ? 
 Mo lingbi ti fa nda ni ? 
 • Ngbanga ti nyen a lingbi Chrétien oko oko agbian bê ti lo kozo si lo wara batême ? 
 • Ti mû tere na Nzapa andu nyen ? 
 • Matabisi so e yeke na ni ti yô iri ti Jéhovah aga na akungba wa ? 
 • Nyen la alingbi ti pusu e ti yeda ti wara batême ? 
 [ Encadré / Foto na lembeti 22 ] 
 Ahundango tënë use ti batême 
 Na lege ti sandaga ti Jésus Christ , ala ke siokpari ti ala awe na ala mû tere ti ala na Jéhovah ti sara ye so bê ti lo aye ? 
 Ala hinga so na mungo tere ti ala na Nzapa nga na warango batême , ala fa tere ti ala tongana aTémoin ti Jéhovah na ala sara beoko na bungbi ti Nzapa so yingo ti Lo afa lege na ni ? 
 [ Foto na lembeti 23 ] 
 Mungo tere na Nzapa ayeke kota zendo so e mû na Jéhovah na yâ ti sambela 
 [ Foto na lembeti 25 ] 
 Kusala ti e ti fango tënë afa so e mû tere ti e na Nzapa awe 
 Aye so a hunda ti sara ti wara batême 
 “ Ye nyen akanga lege na mbi ti wara batême ? ” ​ — KUSALA 8 : 36 . 
 1 , 2 . 
 Tongana nyen Philippe ato nda ti lisoro na mbeni kota zo ti Ethiopie ? 
 Ye wa afa so tënë ti vorongo tâ Nzapa agbu bê ti koli so mingi ? 
 NGU oko wala use na peko ti kuâ ti Jésus , mbeni kota zo ti yangbo ti gbia ti Ethiopie alondo na Jérusalem ti mû lege so ague na Gaza , na mbage ti mbongo . 
 A ngbâ na lo fadeso akilomètre 1500 ti tambela na char ti si kodoro . 
 Koli ni so , so aye tënë ti nzapa mingi , asara yongoro voyage so ti gue lani na Jérusalem ti voro Jéhovah . 
 Na ndo lege ti kiringo ni , lo mû ngoi ti lo ti diko Tënë ti Nzapa , ye so afa so lo yeke na mabe . 
 Jéhovah abâ lani koli ti mabe so , tongaso na lege ti mbeni ange lo pusu Philippe ti gue ti fa tënë na lo . ​ — Kusala 8 : 26 - 28 . 
 Philippe abâ lani so a yeke ngangu pëpe ti to nda ti lisoro ndali ti so kota zo ti Ethiopie so ayeke diko mbeti ni na kota go , tongana ti so azo ti ngoi ni kâ ayeke sara ka ni . 
 Tongaso , tongana lo yeke diko rouleau ti Esaïe , Philippe amä lo . 
 Gi mbeni senge hundango tënë ti Philippe azingo nzara ni na bê ti lo : “ Mo hinga nda ti ye so mo yeke diko ? ” 
 Ye so ague na ala ti sara lisoro na ndo Esaïe 53 : 7 , 8 . 
 Na nda ni , Philippe ‘ afa na lo Tene - nzoni ti Jésus . ’ ​ — Kusala 8 : 29 - 35 . 
 3 , 4 . ( a ) Ngbanga ti nyen Philippe abatize zo ti Ethiopie sân ti ku ? 
 ( b ) Ahundango tënë wa e yeke bâ ni fadeso ? 
 Gi na yâ ti kete ngoi , zo ti Ethiopie so ahinga kusala ti Jésus na yâ ti aye so Nzapa aleke nga na oko ngoi ni lo bâ nene ti ga disciple ti Jésus so awara batême awe . 
 Tongana lo bâ mbeni ndo so ngu ayeke dä , lo hunda Philippe , lo tene : “ Ye nyen akanga lege na mbi ti wara batême ? ” 
 Biani , aye so asi na koli so ayeke nde mingi . 
 Kota zo ti Ethiopie so ayeke na mabe kozoni awe teti so lo yeke voro Nzapa tongana mbeni zo so agbian ti ga Juif . 
 Na , peut - être , a yeke hunda ande na lo ti ku ngoi mingi kozo ti tene lege akiri azi na lo mbeni . 
 Mingi ahon so , koli so agbu nda ti ye so Nzapa ahunda na lo , na lo ye ti sara ni na bê ti lo kue . 
 Na ngia na bê , Philippe ayeda na ye so lo hunda , na tongana zo ti Ethiopie so awara batême awe , “ lo gue na lege ti lo na ngia mingi . ” 
 Kite ayeke dä pëpe so lo yeke lani na ngia ti fa nzo tënë ti Royaume na kodoro ti lo . ​ — Kusala 8 : 36 - 39 . 
 Atâa so mungo tere na Nzapa nga na batême ayeke pëpe ambeni ye so mo lingbi ti sara ni sân ti gbu li nzoni kozoni , tapande ti kota zo ti Ethiopie so afa so a si awe so ambeni zo awara batême gi kete na peko ti so ala mä tâ tënë . 
 * Tongaso , a yeke na lege ni ti bâ ahundango tënë so : Aye wa a hunda ti sara kozoni ti wara batême ? 
 Tënë ti ngu ti zo ayeke kota ye dä ? 
 A lingbi hingango ye ti zo asi na ndo wa si lo wara batême ? 
 Ahon so kue , ngbanga ti nyen Jéhovah ahunda na awakua ti lo ti wara batême ? 
 Mbeni kota zendo 
 5 , 6 . ( a ) Tongana nyen azo ti Nzapa asara ye lani ti fa so ala yeda na ndoye ti Jéhovah ? 
 ( b ) Songo wa e lingbi ti duti na ni na Nzapa na ngoi so e wara batême ? 
 Na peko ti so Jéhovah asigigi na azo ti Israël na sese ti Egypte , lo yeda ti tene ala ga “ ye ti [ Lo ] mveni ” , ti ndoye ala , ti bata ala na ti sara si ala ga mbeni “ mara ti nzoni - kue . ” 
 Ye oko , ti wara mara ti deba nzoni so , a lingbi mara ni asara mbeni ye ti fa so ala yeda na ndoye ti Nzapa so . 
 A yeke ye so ala sara tongana ala yeda ti sara ye alingbi na “ ye kue so L’Eternel atene ” na ti te mbele na lo . 
 Na ngoi ti akozo Chrétien , Jésus ahunda na azo so amû peko ti lo ti sara si azo ti amara kue aga adisciple , na azo kue so ayeda na afango ye ti lo awara batême . 
 Nzoni songo na Nzapa aluti na ndo mabe so ala yeke na ni na Jésus nga na batême so ala wara na pekoni . ​ — Matthieu 28 : 19 , 20 ; Kusala 2 : 38 , 41 . 
 Atondo ti Bible so afa so Jéhovah ayeke iri deba nzoni na ndo ti azo so amû zendo ti sara na lo na a ngbâ ti sara ye alingbi na yanga so ala mû . 
 Mungo tere na Nzapa nga na batême ayeke akota ye so amû lege na aChrétien ti wara deba nzoni ti Jéhovah . 
 E leke na bê ti e ti sara ye alingbi na andia ti lo na ti gi fango lege ti lo . 
 Na ye so Jéhovah asara na pekoni ayeke so , na lege ti fä , lo yeke gbu maboko ti e ti gue na e na lege so a lingbi e tambela dä . ​ — Psaume 73 : 23 ; Esaïe 30 : 21 ; 41 : 10 , 13 . 
 Ngbanga ti nyen a lingbi e mveni si e mû desizion ti sara na Nzapa ? 
 Ye so ayeke pusu e ti mû desizion so ayeke ndoye so e yeke na ni na mbage ti Jéhovah nga na nzara so e yeke na ni ti sara na lo . 
 A lingbi zo awara batême pëpe gi ngbanga ti so mbeni zo atene na lo so lo manda Bible a ninga awe wala ngbanga ti so akamarade ti lo ayeke wara batême . 
 A yeke na lege ni ti tene ababâ na mama nga na aChrétien so ayeke biazo awa mbeni zo ti bi bê na mungo tere ti lo na Nzapa na ti wara batême . 
 Bazengele Pierre awa azo so ayeke mä lo na ngoi ti Pentecôte ti “ kamata batême ” . . 
 Ye oko , ti tene mbeni zo amû tere ti lo na Nzapa a bâ gi zo ni mveni , na mbeni zo nde alingbi ti sara ni na place ti lo pëpe . 
 A lingbi e mveni si e mû desizion ti sara na Nzapa . ​ — Psaume 40 : 9 . 
 Nzoni lekengo tere ndali ti batême 
 8 , 9 . ( a ) Ngbanga ti nyen Mbeti ti Nzapa ake tënë ti mungo batême na akete molenge ? 
 ( b ) A lingbi hingango ye ti amaseka asi na ndo wa si ala wara batême ? 
 Amolenge alingbi ti mû desizion ti mu tere ti ala na Nzapa ? 
 Bible afa pëpe ngu so a lingbi zo awara ni kozo si lo wara batême . 
 Ye oko , akete molenge alingbi pëpe ti ga awamabe , ti fa mabe wala ti mû tere ti ala na Nzapa . 
 Na ndo akozo Chrétien , wasungo mbaï August Neander atene tënë so na yâ mbeni buku ti lo ( General History of the Christian Religion and Church ) : “ A yeke ândö gi akota zo si awara batême ngbanga ti so ala bâ so batême na mabe ague tâ gi oko . ” 
 Ti amaseka , ambeni agbu nda ti akozo ye na ndo Nzapa na aye so lo leke ti sara hio mingi , na ala ye ti sara ye so bê ti lo aye ; me ti ambeni , ala gbu nda ni hio pëpe . 
 Ye oko , kozo ti tene mbeni maseka awara batême , a lingbi lo lë songo na Nzapa , lo hinga nzoni akozo tënë ti Mbeti ti Nzapa nga ye so mungo tere na Nzapa andu ni , legeoko tongana akota zo . 
 Aye wa a lingbi mbeni zo asara kozo ti tene lo mû tere ti lo na Nzapa na lo wara batême ? 
 Jésus ahunda na adisciple ti lo ti fa na afini zo aye so kue lo komande na ala . 
 Tongaso , kozoni kue , a lingbi fini zo ni awara tâ hingango ye ti Bible , na ye so ayeke pusu lo ti duti na mabe na Jéhovah nga na yâ Tënë ti lo . 
 Na pekoni , tongana tâ tënë andu bê ti zo ni awe , a yeke pusu lo ti gbian bê ti lo na ti zia lege ti angbene sarango ye ti lo . 
 Ti hunzi na ni , fadeso lo yeke na nzara ti mû tere ti lo na Jéhovah na ti wara batême , tongana ti so Jésus ahunda . 
 Ngbanga ti nyen a yeke kota ye ti tene e mû mbage lakue na fango tënë kozoni ti wara batême ? 
 Mbeni kota ye so ayeke gue na zo na batême ayeke ti mû mbage na fango nzo tënë ti Royaume . 
 So ayeke mbeni kota kusala so Jéhovah amû na azo ti lo ti sara na lâ ti nda ni so . 
 Awafango tënë so ade ti wara batême pëpe alingbi ti duti na ngia ti fa atënë ti mabe ti ala na ambeni zo . 
 Ti mû mbage na yâ ti kusala so ayeke leke ala ti fa tënë lakue nga na wâ na peko ti batême ti ala . ​ — aRomain 10 : 9 , 10 , 14 , 15 . 
 Mbeni ye akanga lege na mo ti wara batême ? 
 Aye wa ambeni azia ti kanga lege na ala ti wara batême ? 
 Ambeni zo alingbi ti yeda pëpe ti mû batême ndali ti so ala ye pëpe ti yô kungba so mungo batême ayeke ga na ni . 
 Ala hinga so ti sara ye alingbi na andia ti Jéhovah , a lingbi ala gbian gbâ ti aye kozoni na yâ ti fini ti ala si . 
 Ambeni alingbi ti bâ so a yeke duti ande ngangu na ala ti sara ye alingbi na ndia ti Nzapa na peko ti batême ti ala . 
 Ambeni alingbi peut - être ti tene : “ Peut - être mbeni lâ mbi lingbi ti sara ye ti sioni na a bi mbi na gigi ti bungbi . ” 
 Na ngoi ti Jésus , aye wa azo azia ti kanga lege na ala ti ga adisciple ti lo ? 
 Na ngoi ti Jésus , ambeni zo azia si songo so atingbi ala na afami ti ala akanga lege na ala ti ga adisciple ti lo . 
 Mbeni scribe atene so ni ye ti mû peko ti Jésus na ando kue so lo ye ti gue dä . 
 Me Jésus atene so fani mingi ni yeke même na mbeni ndo ti lango dä pëpe . 
 Tongana Jésus ahunda mbeni zo so ayeke mä lo ti ga na peko ti lo , zo ni atene so ni ye ti gue kozoni kue ti “ lu ” babâ ti ni si . 
 Peut - être lo ye lani ti ngbâ na yanga - da ti ku juska babâ ti lo ni akui si , ahon ti mû peko ti Jésus na ti lu babâ ti lo gi tongana ngoi ni asi . 
 Na nda ni , ota zo ni atene so kozo ti mû peko ti Jésus , a yeke nzoni ni gue kozoni ti “ bara ” azo ti da ti ni si . 
 Jésus afa so ye so koli so na atanga ni asara ayeke mo bâ mo tene ala yeke “ bâ ndo na peko ” ti bâ aye so ala zia awe . 
 Tongaso , a yeke polele so azo so laso akiri na peko adesizion so ala ye ti mû ayeke wara lakue ambeni nda ti tënë ti yô kungba ti ala ti Chrétien pëpe . ​ — Luc 9 : 57 - 62 . 
 ( a ) Tongana nyen Pierre , André , Jacques na Jean asara ye na ngoi so Jésus atisa ala ti ga azo ti gingo azo ? 
 ( b ) Ngbanga ti nyen a lingbi e gi bê ti e pëpe ti yô joug ti Jésus ? 
 Tapande ti Pierre , André , Jacques na Jean ayeke nde mingi na ti azo so . 
 Tongana Jésus atisa ala ti ga na peko ti lo na ti ga azo ti gingo azo , Bible atene : “ Fade fade ala zia gbanda ti ala , na ala gue na peko ti Lo . ” . 
 Na mungo desizion so hio , ala hinga nda ti tënë so Jésus atene lani : “ I yô joug ti Mbi , i manda tënë ti Mbi ; teti Mbi yeke na tâ be - ti - molenge na bê ti Mbi ayeke kota pëpe ; na fade i wara lege ti wu âme ti i . ” . 
 Atâa so batême aga na kungba na ndo go ti e tongana mbeni joug , Jésus adë bê ti e so joug ti lo ayeke ngangu pëpe na a yeke ga na e kota wungo tere . 
 Tongana nyen tapande ti Moïse na Jérémie afa so e lingbi ti zia bê ti e Nzapa ti mû maboko na e ? 
 A yeke na lege ni ti tene mbeni zo abâ so lo lingbi pëpe ti yô kungba so aga na peko ti batême . 
 Na tongo nda ni , Moïse na Jérémie abâ so ala lingbi pëpe ti yô akungba so Jéhovah amû na ala . 
 Tongana nyen si Nzapa adë bê ti ala ? 
 Lo tene na Moïse : “ Mbi yeke na mo . ” 
 Na Jérémie , lo mû zendo so : “ Mbi yeke na mo ti sö mo . ” . 
 E nga kue , e lingbi ti zia bê ti e kue na Nzapa ti mû maboko na e . 
 Ti ndoye Jéhovah na ti zia bê kue na lo alingbi ti mû maboko na e ti hon ndo ti mbeto so e lingbi pëpe ti sara ye ande alingbi na mungo tere ti e na Nzapa . 
 Bazengele Jean atene lani so “ mbeto ayeke na yâ ndoye pëpe , me ndoye so alingbi kue atomba mbeto . ” . 
 Mbeni molenge - koli alingbi ti duti na mbeto ti tambela gi lo oko , me mbeto ni alingbi ti hon tongana babâ ti lo agbu maboko ti lo na ngoi so ala yeke tambela . 
 Legeoko nga , tongana e zia bê ti e kue na Jéhovah , lo mû zendo so fade ‘ lo sara si lege ti e aga mbilimbili ’ na ngoi so e yeke tambela na lo . ​ — aProverbe 3 : 5 , 6 . 
 Mbeni ngoi so a lingbi e yekia ni 
 Ngbanga ti nyen ti wara batême ahunda ti tene a yôro zo ni kue na yâ ngu ? 
 Kozoni na batême ni mveni , a yeke mû ka mbeni diskur ti fa ngbanga ti nyen aChrétien ayeke wara batême . 
 Na hunzingo ti diskur ni , a yeke hunda na azo so aye ti wara batême ti fa tënë ti mabe ti ala polele na kiringo tënë na ahundango tënë ti batême use . 
 Na pekoni , a yeke yôro azo so aye ti wara batême ni na yâ ti ngu ti lingbi na tapande so Jésus mveni azia . 
 Bible afa so na peko ti so Jésus akamata batême awe , “ Lo sigigi fade na yâ ngu . ” . 
 A yeke polele so Jean Wabatizengo zo ayôro Jésus kue na yâ ngu . 
 * Ti yôro zo kue na yâ ngu afa tâ nzoni mingi kota gbiango ye so e sara na yâ fini ti e : na lege ti fä , e kui awe na lege ti akozo sarango ye ti e na e ga fadeso mbeni fini zo ti sara ye so bê ti Nzapa aye . 
 Tongana nyen si azo so aye ti wara batême nga na azo so ayeke bâ ni alingbi ti yekia ni ? 
 Batême ayeke mbeni ye so a lingbi a mû na nene ni nga a yeke mbeni ngoi ti ngia . 
 Bible afa so Jésus ayeke sambela lani tongana Jean ayôro lo na yâ Ngu ti Jourdain . 
 Ti gue oko na tapande so , a lingbi azo so aye ti wara batême laso afa so ala mû ngoi so na nene ni . 
 Nga , teti so Bible awa e ti yü bongo nzoni na yâ fini ti e ti lâ oko oko , a yeke kota ye biani nga ti yü bongo nzoni na ngoi ti batême ti e ! . 
 Ti azo so ayeke bâ batême ni , a lingbi ala fa nga so ala mû batême ni na nene ni na dengingo mê nzoni na diskur ni nga na bango aye so ayeke tambela na ngoi ni . ​ — 1 aCorinthien 14 : 40 . 
 Adeba nzoni ti adisciple so awara batême awe 
 18 , 19 . 
 Amatabisi nga na adeba nzoni wa mungo batême ayeke ga na ni ? 
 Na ngoi so e mû tere ti e na Nzapa na e wara batême awe , e lï yâ ti mbeni sewa so ayeke nde . 
 Kozoni kue , Jéhovah aga Babâ ti e na Ndeko ti e . 
 E yeke yongoro na Nzapa kozoni na batême ti e , me fadeso e lë songo na lo . 
 Na lege ti sandaga ti Christ , e ga nduru na Nzapa na lo ga nduru na e . 
 Prophète Malachie afa tongana nyen Jéhovah ayeke zi mê ti lo ti mä ala so ayô iri ti lo na ayeke sara kusala na ni , nga lo yeke zia iri ti ala na yâ ti mbeni mbeti ti dango bê . 
 Nzapa atene : “ Fade ala yeke ti Mbi , . . . na fade Mbi sara be - nzoni na ala , legeoko tongana babâ asara be - nzoni na molenge ti lo mveni so asara kusala ti lo . ” ​ — Malachie 3 : 16 - 18 . 
 Batême amû lege na e nga ti lï na yâ ti sewa ti aita na ndo sese kue . 
 Tongana bazengele Pierre ahunda ti hinga adeba nzoni wa adisciple ti Christ alingbi ti wara na peko ti so ala zia aye kue , Jésus amû zendo so : “ Azo kue so azia da , wala aita ti ala ti koli , wala aita ti ala ti wali , wala babâ , wala mama , wala amolenge , wala yaka , teti iri ti Mbi , fade A mû ye so kue na ala lege ngbangbo oko , na fade ala wara fini ti lakue lakue . ” . 
 Ngu mingi na pekoni , Pierre asû mbeti na ndo sewa ti “ aita ti i kue so ayeke na sese so , ” so mo yeke wara ni na ndo sese kue . 
 Pierre mveni ahinga mungo maboko nga na adeba nzoni so zo awara na lege ti sewa ti aita kue , na e kue e lingbi ti hinga ni nga . ​ — 1 Pierre 2 : 17 ; 5 : 9 . 
 Nzoni beku wa warango batême amû ? 
 Na ndo ni , Jésus afa so ala so amû peko ti lo ayeke wara ande “ fini ti lakue lakue . ” 
 Biani , mungo tere na Nzapa nga na batême azi na e beku ti “ gbu fini so ayeke tâ fini biani ” : fini ti lakue lakue na yâ fini sese ti Nzapa . 
 Mbeni nzoni kekereke so e lingbi ti leke teti e mveni nga na asewa ti e ti hon so ayeke pëpe . 
 Nzoni beku so ayeke mû maboko na e ti “ tambela na iri ti [ Jéhovah , NW ] Nzapa ti e lakue lakue . ” ​ — Michée 4 : 5 . 
 [ Akete tënë na gbe ni ] 
 Legeoko nga , aJuif na azo so agbian ti ga Juif saki ota so amä fango tënë ti Pierre na lâ ti Pentecôte awara batême sân ti ku . 
 Biani , legeoko na eunuque ti Ethiopie so , ala hinga kozoni awe akozo fango ye nga na akpengba - ndia ti Tënë ti Nzapa . ​ — Kusala 2 : 37 - 41 . 
 Mbeni bakari ti Vine ( Expository Dictionary of New Testament Words ) afa nda ti tënë ti yanga ti Grec baptisma ( batême ) tongana “ yorongo zo na yâ ngu nga na sigingo na zo ni na gigi . ” 
 Mo lingbi ti fa nda ni ? 
 • Tongana nyen nga ngbanga ti nyen a yeke nzoni e fa so e yeda na ndoye ti Jéhovah ? 
 • Guengo na li ni na lege ti yingo wa a lingbi zo afa ni kozoni ti wara batême ? 
 • Ngbanga ti nyen a lingbi e zia pëpe mbeto ti tingo ni wala ti yongo kungba akanga lege na e ti wara batême ? 
 • Adeba nzoni wa so ayeke nde adisciple ti Jésus so akamata batême awe ayeke wara ni ? 
 [ Foto na lembeti 26 ] 
 “ Ye nyen akanga lege na mbi ti wara batême ? ” 
 [ Afoto na lembeti 29 ] 
 Batême ayeke mbeni ye so a lingbi a mû na nene ni nga ayeke mbeni ngoi ti ngia 
 “ Mbi yeke na i ” 
 ‘ Wakua ti Jéhovah atene , Jéhovah atene , Mbi yeke na i . ’ ​ — AGGÉE 1 : 13 . 
 Jésus asara lani tënë ti angoi wa so akpa tere na ti e ? 
 E YEKE laso na yâ ti mbeni kpengba ngoi ti mbaï ti azo . 
 Tongana ti so aprophétie ti Bible so aga tâ tënë afa ni , e lï awe na yâ “ lâ ti Seigneur ” ngbene ye na ngu 1914 . 
 Peut - être mo manda ye na ndo tënë so awe , na mo hinga so Jésus ahaka lani “ lâ ti Molenge Ti Zo ” so lo yeke komande na yâ Royaume ti lo , na “ lâ ti Noé ” nga na “ lâ ti Lot . ” . 
 Na lege ti aprophétie ti Bible , aye so asi lani na lâ ti Noé nga na ti Lot akpa tere na ti ngoi ti e . 
 Ye oko , mbeni ye nde ayeke dä so a lingbi e bâ ni tâ nzoni . 
 Tokua wa Jéhovah amû lani na Aggée nga na Zacharie ? 
 Zia e bâ mbeni ye so asi lani kâ na ngoi ti aprophète Aggée nga na Zacharie so ayeke aJuif . 
 Tokua wa si aprophète be - ta - zo use so amû , na so awakua ti Jéhovah ti laso alingbi ti manda ye dä ? 
 Aggée na Zacharie ayeke lani ‘ awakua ti Jéhovah ’ so ayeke fa tënë ti yanga ti lo na aJuif so alondo na ngbâa na Babylone si akiri . 
 Jéhovah atokua ala na mbage ti azo ti Israël ti fa na ala so , ni Jéhovah ni yeke mû maboko na ala na yâ kusala ti lekengo temple ti Jérusalem . 
 Atâa so abuku ti Aggée na Zacharie ayo mingi pëpe , ala yeke na popo ti ‘ atënë kue ti Mbeti ti Nzapa so alondo na yanga ti Nzapa , na so a yeke nzoni ti fa nda ti tënë , ti zingo na zo , ti kiri zo na lege ni , na ti fa na zo lege ti sara ye mbilimbili . ’ ​ — 2 Timothée 3 : 16 . 
 A lingbi e bi bê na aprophétie ti Aggée na ti Zacharie 
 3 , 4 . 
 Ngbanga ti nyen a lingbi e bi bê na aprophétie ti Aggée na Zacharie ? 
 Biani , aJuif ti ngoi ni kâ awara lani ye ti nzoni na lege ti atokua ti Aggée na Zacharie , nga ambeni mbage ti aprophétie so Aggée na Zacharie afa aga lani tâ tënë na ngoi ni kâ . 
 Ye oko , ngbanga ti nyen e lingbi ti hinga biani so a lingbi e bi bê ti e laso na abuku use so ? 
 E yeke wara kiringo tënë ni na aHébreu 12 : 26 - 29 . 
 Na yâ ti aversê so , bazengele Paul afa peko ti Aggée 2 : 6 so afa tënë na ndo ti Jéhovah a tene fade lo yeke “ yengi ayayu na sese ” . 
 Na nda ni , fade yengingo aye so ayeke “ kinda trône ti aroyaume ” na ayeke “ futi ngangu ti aroyaume ti amara ” . ​ — Aggée 2 : 22 . 
 Na fango peko ti atënë ti Aggée , bazengele Paul ayeke sara tënë ti ye so ayeke si ande na “ aroyaume ti amara ” na lo fa kota ti Royaume so aChrétien so a sa yingo na ndo ti ala ayeke wara ni ande , Royaume so alingbi ti yengi pëpe . 
 Na ndo so , mo lingbi ti bâ so aprophétie ti Aggée nga na ti Zacharie asara tënë ti mbeni ngoi so ade ti si lani pëpe na ngoi so Paul asû lani mbeti ti lo na aHébreu . 
 Laso nga , tanga ti aChrétien so a sa yingo na ndo ti ala , so ayeke komande ande legeoko na Jésus na yâ ti Royaume ti lo , angbâ na ndo sese so . 
 Tongaso , aprophétie ti Aggée nga na ti Zacharie andu biani ngoi ti e . 
 5 , 6 . 
 Aye wa asi kozoni na ngoi so Aggée na Zacharie afa aprophétie ti ala ? 
 Buku ti Esdras amû lege na e ti hinga tënë na ndo ambeni ye so asi kozoni na ngoi so Aggée na Zacharie ato nda ti fa aprophétie ti ala . 
 Na peko ti so aJuif alondo na ngbâa na Babylone si ala kiri na kodoro ti ala na ngu 537 kozo ti Christ , a yeke gouverneur Zorobabel nga na kota prêtre Josué ( Jésua ) si ayeke bâ ndo lani na ndo ti kusala so a sara ti zia gere ti fini temple ti Jérusalem na sese na ngu 536 kozo ti Christ . 
 Atâa so kusala ti ziango gere ti temple ni aga na kota ngia mingi na ala , kete na pekoni mbeto ato nda ti sara aJuif . 
 Esdras 4 : 4 atene so “ azo ti sese ” ni , awato ti ala , “ asara ye ti lungula ngangu ti azo ti Juda , na ala sara si ala yeke na mbeto ti sara da ni . ” 
 Awato ti aJuif ni , mbilimbili azo ti Samarie , abi atënë ti wataka na li ti ala . 
 Azo ti Samarie ni apusu lani gbia ti Perse ti kanga lege na kusala ti lekengo temple ni . ​ — Esdras 4 : 10 - 21 . 
 Wâ so aJuif ayeke na ni kozo ti leke na temple ni adë . 
 Ala to nda ti gi gi aye ti ala mveni . 
 Ye oko , na ngu 520 kozo ti Christ , so ti tene ngu 16 na peko ti so ala leke gere ti temple ni , Jéhovah atokua Aggée na Zacharie ti pusu azo ti mara ni ti kiri ti sara kusala ti lekengo temple ni . 
 Ndali ti so awatokua ti Jéhovah awa ala na afa nga polele na ala so Jéhovah ayeke mû maboko na ala , aJuif akiri na kusala ti lekengo temple ni juska ala hunzi ni na ngu 515 kozo ti Christ . ​ — Esdras 6 : 14 , 15 . 
 Ye so asi na ngoi ti aprophète Aggée na Zacharie akpa tere na ti e tongana nyen ? 
 Mo hinga gango tâ tënë ti atënë so kue na ngoi ti e ? 
 E yeke na kusala ti sara , so andu fango “ tene - nzoni ti Royaume . ” . 
 Na peko ti Kozo Bira so Amû Sese Kue , a gboto lê mingi na ndo ti kusala ti fango tënë so . 
 Gi tongana ti so a zi lani aJuif ti giriri na ngbâa na Babylone , awakua ti Jéhovah laso asigigi na ngbâa na Kota Babylone so ayeke abungbi ti vorongo anzapa ti wataka kue . 
 Azo so Nzapa asa yingo na ndo ti ala abi tere ti ala na yâ kusala ti fango tënë na azo , ti fango ye na ala na ti ga na ala na yâ tâ bungbi ti vorongo Nzapa . 
 Laso , kusala ni so aga kota mingi na peut - être mo nga kue mo yeke sara kusala so . 
 So fadeso ngoi ti hunzingo ti aye ti laso aga nduru , a yeke tâ ngoi ti sara kusala ni so la ! 
 A lingbi kusala ni so , so ayeke Nzapa si amû na e ti sara ni angbâ ti gue juska ti si na “ kota ye ti vundu ” , ngoi so Nzapa ayeke ga ti gbian aye na yâ ti dutingo ti azo ti sese . 
 Kota ye ti vundu ni so ayeke zi aye ti sioni kue na ayeke mû lege na atâ wakua ti Nzapa ti maï na ndo lê sese kue . 
 Ngbanga ti nyen e lingbi ti duti na beku so biani Jéhovah ayeke mû maboko na kusala ti e ? 
 Tongana ti so aprophétie ti Aggée na ti Zacharie afa , na ngoi so e yeke sara kusala so na bê ti e kue , e lingbi ti hinga so biani Jéhovah ayeke mû maboko na e na lo yeke iri deba nzoni na ndo ti e . 
 Atâa so ambeni zo asara ngangu ti futi awakua ti Nzapa wala ti kanga lege na kusala so Nzapa amû na ala , mbeni ngorogbia oko pëpe awara lege ti kanga lege na guengo na li ni ti kusala ti fango tënë . 
 Gbu li ti mo ti bâ tongana nyen na peko ti Kozo Bira so Amû Sese Kue ti si na laso , Jéhovah ahiri deba nzoni na ndo kusala ti fango tënë ti Royaume na sarango si wungo ti awakua ti lo angbâ gi ti gue na li ni juska fadeso . 
 Ye oko , ye angbâ mingi ti tene a sara . 
 Ye wa asi giriri na so a lingbi e bi bê na ndo ni ? 
 Ngbanga ti nyen a lingbi e bi bê dä ? 
 Nyen la e lingbi ti manda na yâ buku ti Aggée na Zacharie na so a yeke pusu ande e mingi ti sara ye alingbi na yanga so Nzapa amû na e ti fa tënë nga ti fa ye na azo ? 
 Biani , zia e bâ ambeni ye so e lingbi ti manda na yâ ti abuku so . 
 Na tapande , zia e bâ ambeni nzene nzene tënë so andu kusala ti temple ni so aJuif so alondo na ngbâa na akiri na sese ti ala ayeke lani na kungba ti sarango ni . 
 Tongana ti so e sara tënë ni fade , aJuif so alondo na ngbâa na Babylone si akiri na kodoro ti ala akanga bê pëpe ti sara kusala ti lekengo temple ni . 
 Na peko ti so ala lu gere ti da ni na sese awe , ala dö lege ti kua ni azia . 
 Sioni bango ndo wa la amaï lani na popo ti ala ? 
 Na nyen la e lingbi ti manda na ndo ni ? 
 A lingbi e duti na nzoni bango ndo na ndo aye ti mitele 
 A - Juif amaï lani mara ti bango ndo wa so ayeke na lege ni pëpe ? 
 Ye nyen asi na pekoni ? 
 A - Juif ni so akiri lani na Jérusalem awe ayeke tene : “ Lâ ti sara da ti L’Eternel ade aga pëpe . ” . 
 Na ngoi so ala to nda ti kusala ti lekengo temple ni , na so ala lu gere ti da ni na sese na ngu 536 kozo ti Christ , ala yeke tene lani pëpe so “ lâ ti sara da ti L’Eternel ade aga pëpe . ” 
 Ye oko , a ninga pëpe na pekoni , ala zia lege na kangango lege ti azo ti akodoro so angoro ala nga na ti ngorogbia ni ti zia mbeto na bê ti ala si ala dö lege ti kua ni ala zia . 
 A - Juif ni ato nda ti bi bê ti ala mingi na ndo ti lekengo ada ti ala mveni nga na ndo ti nzoni duti ti ala . 
 Na bango kangbi so ayeke na popo ti ada ti ala so ala leke ni gi na apendere keke na temple ni so ade ti hunzi ni pëpe , Jéhovah ahunda tënë na ala , lo tene : “ Laso ayeke lâ teti i mveni ti duti na da so ayeke na plafond , tongana da ti L’Eternel ade na futingo ni ? ” ​ — Aggée 1 : 4 . 
 Ngbanga ti nyen a lingbi Jéhovah awa lani aJuif ti ngoi ti Aggée ? 
 Biani , aJuif agbian yâ ti aye so ala zia ni lani na kozo ndo ti sara . 
 Ahon ti tene ala zia na kozo ndo ye so bê ti Jéhovah aye , so ti tene ti leke temple ni , ala bi bê ti ala gi na ndo ti nzoni duti ti ala mveni nga na ndo ti lekengo ada ti ala . 
 Ala bâ na nene ni mbeni pëpe kusala ti lekengo da so a yeke voro Jéhovah na yâ ni . 
 Tënë ti Jéhovah so a yeke na Aggée 1 : 5 apusu aJuif ti ‘ gi bê ti ala na lege ti ala ! ’ 
 Jéhovah ayeke tene lani na ala ti mû ngoi ti gbu li ti ala na ndo ti ye so ala yeke sara so , nga na ndo ti akpale so ayeke si na ala ndali ti so ala zia kusala ti lekengo temple ni na kozo ndo pëpe na yâ ti fini ti ala . 
 12 , 13 . 
 Aggée 1 : 6 afa dutingo ti aJuif tongana nyen ? 
 Mo lingbi ti bâ kpale so aJuif awara lani ngbanga ti so ala zia aye so bê ti ala aye na nzoni ndo ni pëpe , ala zia ni na kozo ndo . 
 Bâ tënë so Nzapa atene na ala na Aggée 1 : 6 : “ I lu ye mingi , na i wara gi kete kete ; i te , me a lingbi na i pëpe ; i nyon , me yâ ti i asi pëpe ; i yü bongo , me tere ti i ayeke wâ pëpe ; na lo so awara futa , lo wara futa ni ti zia na yâ bozo so adû ayeke dä . ” 
 Atâa so aJuif ayeke lani na yâ ti kodoro so Nzapa amû na ala , sese ti kodoro ni ayeke lë kobe pëpe tongana ti so ala ye . 
 Tongana ti so lo gboto mê ti ala lani kozo awe , Jéhovah ayeke zi deba nzoni ti lo na ndo ti ala . 
 Ndali ti so Jéhovah amû lani maboko na ala pëpe , ala lu alë ti kobe me ala kö ni gi kete kete , so alingbi ti kaï nzara ti ala pëpe . 
 Ndali ti so Jéhovah ahiri deba nzoni na ndo ti ala pëpe , ala yeke yü bongo , me tere ti ala ayeke mû wâ pëpe . 
 A kpa même mo bâ mo tene ala yeke zia nginza ti kua so ala sara ni na yâ ti abozo so akoro awe , tongaso nginza ni atï na ala wara ye na peko ni pëpe . 
 Tënë “ I nyon me yâ ti i asi pëpe ” ayeke nga mbeni tënë nde ti fa so Jéhovah ayeke iri deba nzoni pëpe na ndo ti aJuif . 
 Atâa wungo ti vin so ala lingbi ti sara ni , a yeke duti gi kete na a yeke si yâ ti ala pëpe . 
 14 , 15 . 
 Ye wa e manda na Aggée 1 : 6 ? 
 Ye so a lingbi e manda na ndo tënë ti ada ti aJuif so a yeke ti fa na e pëpe lege ti tene e leke yâ ti da ti e si aduti pendere . 
 Kozo si ala gue lani na ngbâa , prophète Amos azingo lani na azo ti Israël so ayeke na mosoro mingi tënë ti “ da kue so a leke na pembe ti doli ” nga na tënë ti so “ ala lo [ wala ala kpaka ] tere ti ala na ndo divan ti ala ” . . 
 Ada so ala leke ni pendere nga so ala zia apendere ye na yâ ni angbâ lani pëpe . 
 Awato ti ala so amû lani kodoro ni anzi aye so kue . 
 Ye oko , angu mingi na pekoni , na peko ti ngu 70 so ala sara na ngbâa na Babylone , mingi ti ala amanda ye oko pëpe na ndo ti aye so asi na ala lani kozoni si ala gue na ngbâa . 
 Ti e , e yeke manda ye ande na ndo ni ? 
 A yeke duti ande tâ na lege ni ti tene e oko oko kue e hunda tere ti e na atënë so : ‘ Ti tâ tënë ni , tënë ti da ti mbi nga na ti lekengo yâ ni agbu bê ti mbi tongana nyen ? 
 Ka tongana mbi leke ti kiri ti manda mbeti ayo ti wara na kota kua ti nginza atâa so mbi hinga so sarango tongaso alingbi ti mû ngoi ti mbi mingi teti ambeni ngu , ye so alingbi ti kanga lege na mbi pëpe ti sara ambeni ye ti yingo ? ’ ​ — Luc 12 : 20 , 21 ; 1 Timothée 6 : 17 - 19 . 
 A lingbi ye so e diko na Aggée 1 : 6 apusu e ti hinga so e yeke na bezoin ti deba nzoni ti Nzapa na yâ gigi ti e . 
 A - Juif ti giriri so awara lani pëpe deba nzoni ti Nzapa ; ndali ni , ala bâ pasi na pekoni . 
 Atâa e yeke na akungba ti mitele mingi wala pëpe , tongana dutingo ti e asara si Jéhovah airi deba nzoni na ndo ti e pëpe , ye so alingbi ti buba ande songo ti e na Nzapa biani biani . 
 Ye oko , tongana nyen si e lingbi ti wara deba nzoni ti Nzapa ? 
 Jéhovah ayeke mû maboko na lege ti yingo ti lo 
 16 - 18 . 
 Zacharie 4 : 6 aga lani tâ tënë tongana nyen na ngoi ni kâ ? 
 Nzapa apusu Zacharie so asara nga kua tongana prophète na tere ti Aggée ti gboto lê na ndo tâ ye so Jéhovah amû ni lani ti pusu azo ti lo na kusala nga ti iri deba nzoni na ndo ti ala na ngoi ni kâ . 
 Ye so afa tongana nyen lo lingbi ti iri deba nzoni na ndo ti mo nga kue . 
 E diko tënë so : “ Na lege ti ye ti bira pëpe , wala na lege ti ngangu pëpe , me na lege ti Yingo ti Mbi , L’Eternel Ti Sabaoth atene . ” . 
 Peut - être mo mä a diko versê so fani mingi awe , me a ye lani ti tene nyen teti aJuif ti ngoi ti Aggée na Zacharie ? 
 Na a ye ti tene nyen nga teti mo ? 
 Zia e dabe ti e so atënë so Nzapa apusu lani Aggée na Zacharie ti fa alë anzoni lengo na ngoi ni kâ . 
 Atënë ti aprophète use so amû ngangu biani na aJuif be - ta - zo . 
 Aggée ato nda ti fa atënë ti prophétie ti lo na yâ nze omene ti ngu 520 kozo ti Christ . 
 Zacharie ato nda ti fa ti lo tënë ti prophétie na nze miombe ti oko ngu ni so . 
 Tongana ti so mo lingbi ti bâ ni na Aggée 2 : 18 , na yâ ti nze gumbaya ni , kusala ti ziango gere ti temple ni akiri alondo tâ ngangu mingi ahon ti kozo . 
 Tongaso , a pusu aJuif na kusala na ala sara tongana ti so Jéhovah afa na ala na dutingo na beku so biani lo yeke mû maboko na ala . 
 Atënë so ayeke na Zacharie 4 : 6 aye ti sara tënë ti maboko so Nzapa ayeke mû na ala . 
 Tongana aJuif akiri lani na kodoro ti ala na ngu 537 kozo ti Christ , ala yeke lani na aturugu pëpe . 
 Ye oko , Jéhovah abata ala na lege na lo fa lege na ala tongana ala londo na Babylone ti kiri na Jérusalem . 
 Nga , kete na pekoni , tongana ala to nda ti sara kusala ti lekengo temple ni , a yeke yingo ti Jéhovah si afa lani lege na ala . 
 Tongana ala kiri lani ti sara kusala ti lekengo temple ni na bê ti ala kue , Jéhovah amû zendo so fade lo yeke mû maboko na ala na lege ti yingo vulu ti lo . 
 Yingo ti Nzapa ahon lani ndo ti kota ye ti ngangu wa ? 
 Na lege ti molongo ti ambeni suma miombe so lo mû lege na Zacharie ti bâ ni , Jéhovah adë bê ti Zacharie so fade ni yeke mû maboko na azo ti ni na yâ kusala ti lekengo temple ni juska ala hunzi ni . 
 Osio suma ni so ayeke na buku ti Zacharie chapitre 3 afa so Satan asara lani kue ti kanga lege na ngangu so aJuif ayeke sara ti tene ala hunzi na kusala ti lekengo temple ni . 
 Biani , a nzere lani na Satan pëpe ti bâ Kota Prêtre Josué ti sara kusala ndali ti aJuif na yâ ti mbeni fini temple . 
 Atâa so Zabolo ayeke sara lani kue ti kanga lege na aJuif si ala leke temple ti Jéhovah pëpe , yingo ti Jéhovah nga ayeke sara kota kusala mingi ti zi aye so aye ti kanga lege na aJuif nga akpengba ala si ala gue na kusala ti lekengo temple ni juska ahunzi . 
 Tongana nyen si yingo vulu ti Nzapa amû maboko lani na aJuif ti sara ye so bê ti Nzapa aye ti leke temple ? 
 A bâ kangango lege so ayeke londo na mbage ti akota zo ti kodoro - togbia ti Perse so ayeke na ngangu ti kanga lege na kusala ti lekengo temple ni , tongana mbeni hoto so aJuif alingbi ti hon ndo ni pëpe . 
 Ye oko , Jéhovah amû zendo so , kangango lege ni so ayeke tongana “ hoto ” so , fade ni yeke zi ni , na place ni ayeke ga “ kpangbala sese . ” . 
 A yeke biani ye so asi lani ! 
 Gbia Darius ti Kozoni agi yâ ti aye na lo wara ngbene mbela so Cyrus asû maboko ti lo na gbe ni , so amû lani lege na aJuif ti kiri ti leke temple ni ; tongaso lo mû lege na aJuif ti kiri ti leke ni . 
 Na ndo ni , Darius ti Kozoni amû yanga ti tene a zi nginza na yâ ti sanduku ti mosoro ti gbia na a mû na aJuif , ti mû maboko na ala ti futa na aye so andu tënë ti kusala ti lekengo temple ni . 
 So tâ mbeni nzoni gbiango ye teti aJuif ! 
 Yingo vulu ti Jéhovah asara lani mbeni ye na yâ ti gbiango ye so ? 
 Biani , yingo ti Jéhovah asara mbeni ye dä . 
 Kusala ti lekengo temple ni ahunzi na ngu 515 kozo ti Christ , na yâ ti ngu omene ni ti komandema ti Gbia Darius ti Kozoni . ​ — Esdras 6 : 1 , 15 . 
 ( a ) Na ngoi ti giriri , tongana nyen Jéhovah ‘ ayengi amara kue ’ ? 
 Na lege wa si ‘ aye ti nzoni mingi ti ala ’ asigigi ? 
 ( b ) Tënë so aga tâ tënë na ngoi ti e tongana nyen ? 
 Na Aggée 2 : 5 , prophète ni adabe ti aJuif na mbele so Jéhovah ate lani na ala na ndo ti Hoto ti Sinaï ; na ngoi ni so , “ hoto ni kue ayengi mingi . ” . 
 Na lâ ti aprophète Aggée na Zacharie , Jéhovah aleke ti sara si aye ayengi , tongana ti so a fa tënë ni na lege ti fä na yâ ti aversê 6 nga na 7 ni . 
 Aye ayeke tambela ande kirikiri na yâ ti kodoro - togbia ti Perse , me kusala ti lekengo temple ni ayeke gue ti lo ande gi na li ni juska ti hunzi . 
 Ambeni azo so ayeke aJuif pëpe , me so ayeke ‘ aye ti nzoni mingi ti amara kue ’ ayeke bungbi legeoko na aJuif ni na nda ni ti mû gloire na Jéhovah na yâ ti temple ni so . 
 Na yâ kota gango tâ tënë ni na ngoi ti e , Nzapa ayeke ‘ yengi amara ’ na lege ti kusala ti e ti fango tënë , na ye so asara si ‘ aye ti nzoni mingi ti ala ’ ayeke ga na yâ ti bungbi ti Nzapa na tere ti tanga ti aChrétien so a sa yingo na ndo ti ala . 
 Biani , aChrétien so a sa yingo na ndo ti ala nga na ambeni ngasangbaga ayeke sara si yâ ti da ti Jéhovah asi na gloire . 
 Atâ wakua ti Nzapa so ayeke ku na mabe ngoi so Jéhovah ayeke “ yengi ayayu na sese ” na mbeni lege nde . 
 Na ye so ayeke sara ande si lo yeke kinda trône ti aroyaume ti amara na lo yeke futi ngangu ti ala . ​ — Aggée 2 : 22 . 
 Tongana nyen si a yeke “ yengi ” amara laso , na ye nyen asi na pekoni ? 
 Yengingo ye wa ade ti si pëpe ? 
 Aversê so adabe ti e na ambeni kota gbiango ye so andu aye nde nde na ngoi ti e , na so “ ayayu na sese , kota ngu ti ingo na kuru sese ” aduti fä ni . 
 Mbeni oko ti agbiango ye ni ayeke so , a bi Satan Zabolo na ayingo sioni ti lo na sese . 
 Na ndo ni , kusala ti fango tënë so aChrétien so a sa yingo na ndo ti ala amû li ni dä ayengi biani aye ti sese ti laso . 
 Atâa so kue , “ azo mingi so asi singo ” so ayeke aye ti nzoni mingi ti amara kue ayeke bungbi legeoko na Israël ti yingo ti sara na Jéhovah . 
 Bungbi ti azo so asi singo ayeke sara kua na tere ti aChrétien so a sa yingo na ndo ti ala ti fa nzo tënë so na yâ ngoi kete Nzapa ayeke yengi ande amara na ngoi ti Harmaguédon . 
 Ye so ayeke zi ande lege na atâ wakua ti Nzapa so ayeke na ndo sese mobimba ti ga mbilimbili - kue . 
 Mo dabe mo na ni ? 
 • Lawa nga na yâ ti mara ti dutingo wa si Aggée na Zacharie asara lani kua ti ala ? 
 • Tongana nyen e lingbi ti sara ye alingbi na tokua so Aggée na Zacharie afa ni ? 
 • Ngbanga ti nyen mo bâ so Zacharie 4 : 6 akpengba mo ? 
 [ Afoto na lembeti 20 ] 
 Abuku ti Aggée na ti Zacharie adë bê ti e so Nzapa ayeke mû maboko na e 
 [ Foto na lembeti 23 ] 
 “ Laso ayeke lâ teti i mveni ti duti na da so ayeke na plafond , tongana da ti L’Eternel ade na futingo ni ? ” 
 [ Foto na lembeti 24 ] 
 Azo ti Jéhovah ayeke sara kusala ti wara ‘ aye ti nzoni mingi ti amara ’ 
 I kpengba 
 “ I so i mä tënë ti aprophète laso , . . . i kpengba . ” ​ — ZACHARIE 8 : 9 . 
 1 , 2 . 
 Ngbanga ti nyen a lingbi e bi bê ti e na ndo mbeti ti Aggée na ti Zacharie ? 
 A SARA nduru na ngu 2 500 awe so a sû aprophétie ti Aggée na ti Zacharie . 
 Ye oko , aprophétie so ayeke biani kota ye ngbanga ti mo . 
 Atondo ti Mbeti ti Nzapa tongana ti so ayeke na yâ ti mbeti ti Aggée na ti Zacharie ayeke gi asenge tënë ti mbaï pëpe . 
 Aprophétie so ayeke na popo ti ‘ atënë kue so a sara na Mbeti ti Nzapa giriri ti tene e manda ye dä ’ . . 
 Mingi ti aye so e diko na yâ ni apusu e ti gbu li biani na ndo ti atâ ye so ayeke si ngbene ye na ngu 1914 so a zia gere ti Royaume ti Nzapa na yayu . 
 Tongana lo yeke sara tënë na ndo ti aye so asi na awakua ti Nzapa kozoni giriri , bazengele Paul atene : “ Ye kue so asi na ala aga fä ; na a sara tënë ni na mbeti ti wa e so nda ti ngoi so kue asi na e . ” . 
 Tongaso , peut - être mo hunda tere ti mo : ‘ Nyen la mbeti ti Aggée na ti Zacharie ayeke na ni ti fa na ndo ti ngoi ti e ? ’ 
 Aggée na Zacharie asara tënë mingi na ndo ti nyen ? 
 Tongana ti so kozo article ni afa , aprophétie ti Aggée na ti Zacharie andu lani ngoi so aJuif alondo na ngbâa na Babylone akiri na kodoro so Nzapa amû na ala . 
 Aggée na Zacharie asara tënë lani mingi na ndo kiringo ti leke temple . 
 A - Juif ni alu gere ti temple ni na ngu 536 kozo ti Christ . 
 Atâa so ambeni Juif so aga mbakoro awe azia lani lê ti ala gi na ndo ti aye so ahon awe , ambeni zo mingi “ adekongo na ngia ” . 
 Ye oko , ti tâ tënë ni , mbeni ye ti kpene so ahon même ti ngoi ti aJuif asi nga na ngoi ti e . 
 Tongana nyen ? ​ — Esdras 3 : 3 - 13 . 
 Kete na peko ti Kozo Bira so Amû Sese Kue , ye wa asi ? 
 Kete na peko ti Kozo Bira so Amû Sese Kue , awakua ti Jéhovah so a sa yingo na ndo ti ala asigigi na ngbâa na Kota Babylone . 
 Sigingo ti ala ni afa biani so Jéhovah amû maboko na ala . 
 Kozoni , a bâ a tene amokonzi - nzapa na akamarade ti ala ti poroso akaï biaku awe kusala ti fango tënë ti Royaume nga na ti fango ye na azo , so aWamandango Bible ayeke sara ni lani . 
 Ye oko , Jéhovah Nzapa azi aye kue so akanga lege lani na kusala ti fango tënë ti Royaume nga na ti sarango adisciple . 
 Na yâ ti angu so aga na peko ti ngu 1919 , kusala ti fango tënë ti Royaume amaï mingi ti gue na li ni na mbeni ye oko ti kanga lege na ni ayeke mbeni pëpe . 
 5 , 6 . 
 Kota ye wa so ayeke ga tâ tënë Zacharie 4 : 7 afa tënë ni ? 
 E hinga biani so kusala ti fango tënë nga na ti fango ye so awakua ti Jéhovah ayeke sara ni laso ayeke ngbâ gi ti gue na li ni na lege ti ngangu ti Jéhovah . 
 Zacharie 4 : 7 atene : “ Fade lo sigigi na tênë ti beli ni , na ala tene na kongo , Grâce , grâce aduti na ndo ni ! ” 
 Kota gango tâ tënë ti tënë so na ngoi ti e ayeke so wa ? 
 Zacharie 4 : 7 asara tënë ti ngoi so ande tâ vorongo ti Kota Gbia ti Dunia Kue ayeke kiri ti duti mbilimbili - kue na yâ ti sedu ti temple ti lo ti yingo so ayeke na ndo sese . 
 Temple ti Jéhovah so ayeke aye so lo leke ti sara na lege ti sandaga ti Christ Jésus si azo aga nduru na lo ti voro lo . 
 Tâ tënë , kota temple ti yingo so abâ gigi lani ngbene ye na ngoi ti Jésus na akozo Chrétien . 
 Ye oko , tâ vorongo so a yeke mû na Jéhovah na yâ sedu ti temple ni na sese ge ade aga mbilimbili - kue pëpe . 
 Azo kutu mingi ayeke voro Jéhovah laso na yâ ti sedu ti temple ti lo ti yingo so ayeke na sese ge . 
 Azo kutu mingi so nga na azo so a yeke zingo ala na kuâ ayeke wara lege ti ga ande mbilimbili - kue na ngoi ti Komandema ti Ngu Saki Oko ti Jésus Christ . 
 Na hunzingo ti ngu saki oko ni , gi atâ wakua ti Nzapa si ayeke ngbâ ande na ndo ti sese ni so a zi aye ti sioni kue na ndo ni awe . 
 Kusala wa Jésus ayeke na ni ti sara ti tene tâ vorongo Nzapa akiri aga mbilimbili - kue na ngoi ti e ? 
 Ngbanga ti nyen tënë ni so alingbi gi ti kpengba e ? 
 Gouverneur Zorobabel na Kota Prêtre Josué ayeke lani dä ti bâ kusala ti temple ni juska na hunzingo ni na ngu 515 kozo ti Christ . 
 Zacharie 6 : 12 , 13 afa kozoni awe tënë ti mbeni mara ti kusala tongaso , so Jésus ayeke sara ni ande ti tene tâ vorongo Nzapa akiri aga mbilimbili - kue . 
 Aversê ni atene : “ L’Eternel Ti Sabaoth atene tongaso , Lo tene , Bâ , Zo so iri ti Lo ayeke Kete Keke ; fade Lo maï na ndo ti Lo , na Lo sara Temple ti L’Eternel ; biani , . . . 
 Lo yô gloire ni , na Lo duti na ndo trône ti Lo , Lo komande ; fade Lo yeke sacrificateur na ndo trône ti Lo . ” 
 Jésus so ayeke na yayu , ayeke maï na yâ ti molongo ti agbia so ayeke ti hale ti David , na a yeke lo si ayeke mû maboko na kusala ti Royaume so andu lekengo temple ti Nzapa na lege ti yingo . 
 Tongaso , mo pensé so mbeni ye ti kanga lege na kusala ni ti gue na li ni ayeke dä ? 
 Oko pëpe ! 
 Ye so alingbi biani gi ti pusu e ti gue na li ni na yâ kusala ti fango tënë , na ti zia si aye so azo ti sese so ayeke gi bê ti ala dä lâ na lâ agboto lê ti e yongoro pëpe . 
 Aye so a lingbi zo azia na kozo ndo 
 Ngbanga ti nyen a lingbi e zia kusala so e yeke sara ni na yâ ti temple ti yingo na kozo ndo na yâ gigi ti e ? 
 Ti tene Jéhovah amû maboko na e na lo iri deba nzoni na ndo ti e , a lingbi e ngbâ lakue ti zia na kozo ndo kusala so e yeke sara na yâ ti temple ti lo ti yingo . 
 Nde na aJuif so atene lani atene “ lâ ti sara da ti L’Eternel ade aga pëpe ” , a lingbi e dabe ti e so e yeke na “ lâ ti nda ni ” . . 
 Jésus afa kozoni awe so adisciple ti lo so ayeke be - ta - zo ayeke fa ande nzo tënë ti Royaume na azo , na ala yeke sara si azo ayeke ga adisciple . 
 A lingbi e sara ngangu kue ti ngbâ ti duti na wâ na yâ kpengba matabisi ti kusala so e wara ni . 
 Kusala ti fango tënë nga na ti fango ye na azo , so akiri alondo ngbene ye na ngu 1919 na peko ti so a luti lani teti kete ngoi ndali ti kangango lege ti azo ti sese so , ade ti hunzi pëpe ; me e hinga so a yeke hunzi ande biani . 
 9 , 10 . 
 A lingbi zo asara nyen si lo wara deba nzoni ti Jéhovah ? 
 Ye so aye ti fa nyen na e ? 
 Tongana e ngbâ ti sara kusala so na bê ti e kue , fade Jéhovah ayeke iri deba nzoni na ndo ti e oko oko me nga na ndo ti bungbi ti lo kue . 
 Bâ zendo so Jéhovah amû na so e lingbi ti wara dengo bê dä . 
 Kete na pekoni so aJuif ato nda ti bi tere ti ala na yâ vorongo Jéhovah na ti sara na bê kue kusala ti ziango gere ti temple ni , Jéhovah amû lani zendo so na ala , lo tene : “ A komanse laso , fade Mbi iri tënë nzoni na ndo i . ” . 
 Ala kiri ala ga nzoni biani na lê ti Jéhovah . 
 Na fadeso bâ adeba nzoni so a sara tënë ni na yâ ti zendo so lo mû : “ A ki lê ni na siriri , fade vigne alë lê ni , sese amû kobe mingi , na ayayu amû mamio ni ; na fade Mbi sara si tanga ti azo ni akamata ye so kue ti ga ye ti ala . ” ​ — Zacharie 8 : 9 - 13 . 
 Legeoko tongana ti so Jéhovah amû zendo lani ti iri deba nzoni na lege ti yingo nga na lege ti mitele na ndo aJuif , fade lo yeke iri deba nzoni na ndo ti e tongana e sara kusala so lo mû na e na bê ti e kue nga na ngia . 
 Adeba nzoni so andu nga siriri so e yeke na ni na popo ti e , nzoni dutingo ti e nga nzoni maïngo ti e na lege ti mitele nga na ti yingo . 
 Ye oko , e hinga so ti ngbâ ti wara adeba nzoni ti Nzapa so , a lingbi e ngbâ ti sara kusala ti e na yâ ti temple ti Nzapa ti yingo gi tongana ti so Jéhovah aye ti tene a sara ni . 
 Tongana nyen e mveni e lingbi ti gi ti bâ aye so e zia na kozo ndo na yâ gigi ti e ? 
 Fadeso a yeke ngoi ti tene ‘ e gi bê ti e na lege ti e . ’ . 
 A yeke nzoni ti tene e mû mbeni ngoi ti bâ mbilimbili aye so e yeke zia na kozo ndo na yâ gigi ti e . 
 Jéhovah ayeke iri deba nzoni na ndo ti e laso alingbi gi na ngangu so e yeke sara ti tene iri ti lo aga kota nga na lege so e yeke gue na li ni na yâ kusala so e yeke sara na yâ temple ti lo ti yingo . 
 Peut - être mo lingbi ti hunda tere ti mo : ‘ Mbi gbian yâ ti aye so mbi zia lani na kozo ndo na yâ gigi ti mbi ? 
 Wâ ti mbi ti laso ayeke tongana nyen tongana mbi haka ni na ti so mbi yeke na ni lani teti Jéhovah , teti tâ tënë nga teti kusala ti lo na ngoi so mbi wara batême ? 
 Bingo bê na mbeni dutingo so aga na zo mosoro mingi asara ngangu na ndo ti bango ndo ti mbi na mbage ti Jéhovah na Royaume ti lo ? 
 Mbeto ti azo , so ti tene gingo bê na ndo tënë so azo ayeke tene ande na ndo ti mbi akanga lege na mbi ti gue na li ni na sarango kusala na yâ temple ti yingo ni ? ’ ​ — Apocalypse 2 : 2 - 4 . 
 Tënë wa so andu aJuif asigigi na Aggée 1 : 6 , 9 ? 
 E ye pëpe ti tene Nzapa ake ti iri deba nzoni na ndo ti e ndali ti so e bâ na nene ni pëpe kusala so e yeke sara ti tene iri ti lo aga kota . 
 Zia e dabe ti e so na peko ti so ala to nda ni nzoni ti sara kusala ti lekengo temple ni , aJuif so alondo lani na ngbâa si akiri adö kusala ti lekengo temple ni azia na ala ‘ kpe ti gue ti leke da ti ala mveni ’ , tongana ti so Aggée 1 : 9 asara tënë ni . 
 Ala bi bê ti ala mingi gi na ndo ti dutingo ti ala ti lâ oko oko nga na akusala ti ala mveni . 
 Ye oko , aye so ala wara na pekoni ‘ aga gi kete kete ’ , ala wara kobe ti tengo ni mingi pëpe , sämba ayeke mingi ti lingbi na ala pëpe nga ala yü bongo me tere ti ala amû wâ pëpe . 
 Jéhovah ake lani ti iri deba nzoni na ndo ti ala . 
 Laso , e yeke na mbeni ye ti manda na lege ti ye so ? 
 13 , 14 . 
 Tongana nyen si e lingbi ti sara ye alingbi na ye ti manda so ayeke na Aggée 1 : 6 , 9 ? 
 Ngbanga ti nyen a yeke kota ye ? 
 Mo yeda so ti tene Jéhovah angbâ ti iri deba nzoni na ndo ti e , a lingbi e ke ti gi gi aye teti e mveni na mbeni lege so asara si e bi bê ti e pëpe ti mû gonda na lo ? 
 A lingbi e ke sarango ye tongaso atâa tongana kusala ni wala ye ni so bê ti e aye andu aye so e lingbi ti sara ti wara mosoro mingi , na ambeni kode ti warango nginza hio . 
 Wala a ndu dutingo na nzara ti mû angu mingi ti manda mbeti ague yongoro ti wara na mbeni kota kua ti nginza ti sara na yâ sese so nga ti zia na sese ambeni kapa so e leke ndali ti maïngo ti e mveni wala so e mveni si e bâ nzoni dä . 
 Peut - être sarango aye so e sara tënë ni ge alingbi ti duti sarango siokpari pëpe . 
 Me tongana mo bâ ni na lê ti zo so agi fini ti lakue lakue , aye so ayeke biani ‘ akusala so fini ayeke dä pëpe ’ . . 
 Na lege wa ? 
 Na lege ti yingo , a yeke akusala so ayeke na fini pëpe , so ayeke ye senge nga so alë lengo pëpe . 
 Tongana mbeni zo angbâ ti sara akusala so , a lingbi ande ti buba songo ti lo na Nzapa . 
 Na a yeke ye so asi na ambeni Chrétien so a sa yingo na ndo ti ala na ngoi ti abazengele . 
 A si nga na ambeni Chrétien na ngoi ti e . 
 Peut - être mo hinga ambeni ita so azia si yeke yeke akusala tongaso ague na ala yongoro na akusala ti yingo nga na kongregation , na so fadeso ala pensé ti kiri ti sara kusala ti Jéhovah pëpe . 
 E yeke na beku biani so azo tongaso ayeke kiri ande na Jéhovah , me ye so a lingbi e hinga ayeke so tombango peko ti ‘ akusala so fini ayeke dä pëpe ’ alingbi ti sara si zo aga sioni na lê ti Jéhovah na Jéhovah alingbi ti iri deba nzoni na ndo ti lo mbeni pëpe . 
 Mo lingbi ti bâ so a yeke tâ ye ti mawa tongana a si tongaso . 
 Zo ni alingbi ande ti duti pëpe na ngia nga na siriri so yingo ti Nzapa si ayeke lë ni . 
 Na tara ti bâ kpengba songo ti aita ti lo Chrétien so lo yeke girisa ni . ​ — aGalate 1 : 6 ; 5 : 7 , 13 , 22 - 24 . 
 Tongana nyen Aggée 2 : 14 afa na e nene ti vorongo Jéhovah ? 
 Tënë so ayeke tâ ngangu mingi . 
 Na zia e bâ na Aggée 2 : 14 tongana nyen Jéhovah abâ lani aJuif so adö kusala ti da ti lo azia ti gue ti leke ada ti ala mveni atâa na lege ti mitele wala na mbeni lege nde . 
 Versê ni atene : “ Azo so ayeke tongana ye ni so , na mara so ayeke tongana ye ni so na gbele Mbi nga , L’Eternel atene ; na ye kue so maboko ti ala asara ayeke tongaso ; na ye so ala mû na offrande kâ ayeke sioni . ” 
 Atâa a - offrande wa si aJuif amû ni na ndo balaga so a leke ni teti kete ngoi na Jérusalem , Jéhovah ayeda na asandaga ni pëpe na yâ ngoi kue so ala dö lani lege ti kusala ti tâ vorongo Nzapa azia . ​ — Esdras 3 : 3 . 
 Nzapa azê ti mû maboko na awakua ti lo so amä yanga ti lo 
 Na lege ti asuma so Zacharie abâ , nyen la aJuif alingbi ti wara dengo bê dä biani ? 
 Ti aJuif be - ta - zo so akiri ti sara lani kusala ti lekengo temple , asuma miombe so Nzapa amû na Zacharie ti bâ adë bê ti ala so Nzapa ayeke mû maboko na ala . 
 Kozo suma ni adë bê ti ala so kusala ti lekengo temple ni ayeke gue juska ti hunzi , na so Jérusalem nga na Juda ayeke maï ti gue na li ni na yâ ngoi kue so aJuif so ayeke be - ta - zo ayeke gbu kusala ni na maboko ti ala . 
 Use suma ni amû zendo so angorogbia kue so ayeke kanga lege lani na tâ vorongo Nzapa ayeke tï . 
 Ambeni suma ni adë bê ti aJuif so Jéhovah ayeke bata ala na ngoi so ala yeke sara kusala ti lekengo temple ni . 
 A dë bê ti ala nga so azo ti amara mingi mingi ayeke ga ti voro Jéhovah na yâ da ti lo so a leke ni kue awe na so ala yeke duti na siriri nga na nzoni dutingo . 
 Nga , aye so a bâ atene a yeke kanga lege na kusala ni na so a lingbi pëpe ti hon ndo ni ayeke ga gi senge ye ; a yeke zi aye ti sioni nga a - ange ti Nzapa ayeke bi lê na ndo ti kusala ni ti bata ni . 
 Mara ti atënë ti dengo bê tongaso , so afa so Nzapa ayeke mû maboko na ala , alingbi gi biani ti pusu azo so amä yanga ti Nzapa ti gbian lege ti sarango ye ti ala na ti zia lê ti ala gi na ndo kusala so Nzapa azi ala na ngbâa na Babylone ti ga ti sara ni . 
 Na lege ti dengo bê so e wara ni , a lingbi e hunda tere ti e na atënë wa ? 
 Legeoko tongaso , a lingbi dengo bê so e wara na ndo songo benda ti tâ vorongo Nzapa apusu e ti sara kusala na ti gbu li mingi na ndo ti da so e yeke voro Jéhovah na yâ ni . 
 Hunda tere ti mo : ‘ Tongana mbi hinga biani so a yeke fadeso ngoi ti sara kusala ti fango nzo tënë ti Royaume na ti sara si azo aga disciple , aye so mbi yeke zia na gbele mbi ti wara nga na fini ti mbi ague oko na ye so mbi mä na bê dä ? 
 Mbi yeke mû angoi nzoni ti manda aprophétie ti Mbeti ti Nzapa na ti sara si tënë ni andu mbi ? 
 Nga , mbi yeke mû ngoi ti sara lisoro na ndo ni na amba ti mbi Chrétien nga na azo so mbi yeke tingbi na ala ? ’ 
 Na lege ti atënë so ayeke na Zacharie chapitre 14 , nyen la ayeke si ande kekereke ? 
 Zacharie afa tënë ti futingo ti Kota Babylone nga na bira ti Harmaguédon . 
 E diko : “ Fade a yeke lâ oko so L’Eternel ahinga ; a yeke lâ pëpe na a yeke bi pëpe ; me tënë asi tongaso , na lakui fade lumière ayeke . ” 
 Biani , lâ ti Jéhovah ayeke duti tâ mbeni lâ ti bingo , mbeni sioni lango teti awato ti lo so ayeke na ndo sese . 
 Me a yeke duti ande mbeni lâ so lumière na nzobe ti Nzapa ayeke duti lakue teti awakua be - ta - zo ti Jéhovah . 
 Zacharie afa nga tongana nyen na yâ fini sese ti Nzapa , aye kue ayeke gonda dutingo nzoni - kue ti Jéhovah . 
 Fade tâ vorongo Nzapa ayeke duti gi oko na ndo sese so na yâ ti kota temple ti lo ti yingo . 
 So tâ pendere zendo ! 
 Fade e yeke bâ ande biani gango tâ tënë ti aye so a sara tënë ni kozo awe , na e yeke bâ tongana nyen Jéhovah ayeke fa mbilimbili ti kota yanga - ti - komande ti lo ti dunia kue . 
 A yeke duti ande mbeni lango so ayeke nde mingi , mbeni lango so ayeke gi ti Jéhovah ! 
 Adeba nzoni teti lakue lakue 
 19 , 20 . 
 Ti mo , ngbanga ti nyen mo bâ atënë ti Zacharie 14 : 8 , 9 tongana atënë so akpengba zo ? 
 Na pekoni so Jéhovah ayeke fa na gigi mbilimbili ti kota yanga - ti - komande ti lo , a yeke bi ande Satan na ayingo sioni ti lo na yâ ti bukulugbu - ti - bingo . 
 Na pekoni , fade deba nzoni ayeke tuku na ndo ti azo na ngoi ti Komandema ti Ngu Saki Oko ti Christ . 
 Zacharie 14 : 8 , 9 atene : “ Na lâ ni kâ , tënë asi tongaso , fade ngu so amû fini asigigi na Jérusalem ; moitié ni ague na lege ti Kota Ngu ti Ingo Mingi na mbage ti est , na moitié ni ague na lege ti Kota Ngu ti Ingo na mbage ti ouest ; fade a yeke tongaso na ngoi ti lâ na ngoi ti dê . 
 Fade L’Eternel ayeke Gbia na ndo sese kue ; na lâ ni kâ , L’Eternel ayeke oko , na iri ti Lo oko . ” 
 “ Ngu so amû fini ” aduti fä ti aye so Jéhovah aleke ti mû na azo fini , na a yeke londo na ndo so Royaume ti Messie ni ayeke dä na a yeke sua gi suango . 
 Awakua ti Jéhovah mingi mingi so ayeke sö kuâ na Harmaguédon ayeke wara ye ti nzoni mingi ; a yeke zi ala na gbe ti kui so ala wara na lege ti Adam . 
 Même azo so akui awe ayeke bâ ande nzoni na lege ni na lege so a yeke kiri ala na fini . 
 Tongaso , fade mbeni fini lege so Jéhovah ayeke komande sese ayeke to nda ni . 
 Fade azo ti sese kue ayeke yeda na Jéhovah tongana Kota Gbia ti Dunia Kue , lo oko so alingbi azo kue avoro gi lo . 
 A lingbi e leke na bê ti e ti sara nyen ? 
 Tongana e bâ ye kue so Aggée na Zacharie afa giriri nga tënë ti ala kue so aga tâ tënë , e yeke na nda ti tënë mingi ti gue na li ni na yâ ti kusala so Jéhovah amû na e ti sara na yâ sedu ti temple ti lo ti yingo na ndo sese ge . 
 Juska ti si na ngoi ni so tâ vorongo Nzapa ayeke ga mbilimbili - kue , zia e kue e sara ngangu ti zia aye ti Royaume na kozo ndo . 
 Zacharie 8 : 9 awa e atene : “ I so i mä tënë ti aprophète laso , . . . i kpengba . ” 
 Mo dabe mo na ni ? 
 • Aye wa , so a sara tënë ni na yâ mbeti ti Aggée na Zacharie , asara si ambeti ni so ayeke kota ye ngbanga ti e ? 
 • Na ndo aye so e yeke zia na kozo ndo na yâ fini ti e , mbeti ti Aggée na ti Zacharie afa na e aye ti manda wa ? 
 • Ngbanga ti nyen na mandango mbeti ti Aggée na ti Zacharie , e yeke na anda ti tënë ti duti na beku ndali ti kekereke ? 
 [ Foto na lembeti 26 ] 
 Aggée na Zacharie awa lani aJuif ti sara kusala na ngangu ti ala kue tongaso si ala wara deba nzoni 
 [ Afoto na lembeti 27 ] 
 Mo yeke ‘ kpe ti gue ti leke da ti mo mveni ’ ? 
 [ Foto na lembeti 28 ] 
 Jéhovah amû zendo ti iri deba nzoni na ndo ti azo ti lo , na lo sara ni biani 
 Aberger so ayeke “ tapande ti kundu ni ” 
 “ I bata kundu ti Nzapa so ayeke na popo ti i , . . . i sara teti bê ti i aye . . . i sara na bê so aye fade fade . . . . 
 I ga tapande ti kundu ni . ” ​ — 1 PIERRE 5 : 2 , 3 . 
 1 , 2 . ( a ) Jésus amû na bazengele Pierre matabisi wa ? 
 Ngbanga ti nyen ziango bê ti Jésus na lo ayeke na lege ni ? 
 ( b ) Tongana nyen Jéhovah abâ ti lo aberger so a iri ala na kusala ? 
 MBENI lâ na ndapre kozo na Pentecôte ti ngu 33 , Pierre na ambeni disciple omene ayeke te mbeni kobe so Jésus atö na yanga ti Ngu ti Galilée . 
 A yeke ti kozoni pëpe ti tene Pierre abâ Jésus so azingo na kuâ , na biani bê ti lo anzere ti bâ Jésus na fini . 
 Me bê ti Pierre alingbi lani ti gi lo nga . 
 Senge pëpe , ngbanga ti so lango kete kozoni , lo bere Jésus na lê ti azo kue . 
 Jésus asuku lani na Pierre so agbian bê ti lo ndali ti mabe so atia lo ? 
 Oko pëpe . 
 Nde na so , lo mû na Pierre matabisi ti mû kobe na “ amolenge ti ngasangbaga ” ti lo na ti bata ala . 
 Tongana ti so mbaï ti akozo Chrétien na yâ ti Bible afa , ziango bê so Jésus azia na Pierre ayeke na lege ni . 
 Legeoko na amba ti lo bazengele nga na a - ancien ti Jérusalem , Pierre abata kongregation ti aChrétien na yâ mbeni ngoi ti angangu tara nga na yâ mbeni ngoi so ala gue na li ni hio mingi . ​ — Kusala 1 : 15 - 26 ; 2 : 14 ; 15 : 6 - 9 . 
 Na ngoi ti e , Jéhovah na lege ti Jésus Christ azia akoli so alingbi ti tene ala sara kusala ti berger na lege ti yingo ti fa lege na angasangbaga ti lo na yâ ngoi ti ngangu mingi ti mbaï ti azo . 
 A yeke na lege ni ti tene Jéhovah azia bê na ala tongaso ? 
 Siriri ti sewa ti aita na ndo sese kue afa so ziango bê so ayeke na lege ni . 
 Tâ tënë , aberger so ayeke awasiokpari , tongana Pierre ândö . 
 Atâa so kue , Jéhovah azia bê na ala ti bata angasangbaga so lo “ vo na mênë ti [ Molenge ti , NW ] Lo mveni . ” . 
 Jéhovah aye akoli so mingi , lo bâ ala tongana azo so “ a lingbi azo ayä iri ti ala mingi mingi ” . ​ — 1 Timothée 5 : 17 . 
 Tongana nyen aberger ti yingo alingbi ti bata bibe ti sara kusala ti ala na bê kue ? 
 Ti tene ala ga tapande ti kundu ni , tongana nyen aberger ti yingo so alingbi ti bata bibe ti sara kusala ti ala na bê kue ? 
 Tongana Pierre nga na atanga ti aberger ti ngoi ti akozo Chrétien , ala zia bê ti ala na yingo vulu ti Nzapa , so amû na ala ngangu so alingbi ti yô na nengo kungba ti ala . 
 Yingo vulu asara nga si ala lë lengo ti yingo so : ndoye , tâ ngia , siriri , be - nze - pepe , nzobe , bê ti sara nzoye , mabe , tâ be - ti - molenge , na ngangu ti kanga nzara ti tere . 
 Zia e bâ ambeni mbilimbili lege so aberger alingbi ti zia tapande na fango na gigi lengo so tongana ala yeke bata kundu so Nzapa azia na maboko ti ala . 
 Ndoye kundu ni nga ngasangbaga oko oko 
 4 , 5 . ( a ) Tongana nyen Jéhovah na Jésus afa ndoye ti ala teti kundu ni ? 
 ( b ) Na ambeni lege wa aberger ayeke fa ndoye ti ala teti kundu ni ? 
 Kota ye so yingo ti Nzapa apusu zo ti fa ni ayeke ndoye . 
 Jéhovah afa ndoye ti lo teti kundu ni kue na mungo na lo gbâ ti kobe ti yingo . 
 Ye oko , lo ngbâ gi na ndo mungo kobe na kundu ni pëpe . 
 Lo yeke na tâ bibe ti ndoye teti ngasangbaga oko oko . 
 Jésus nga kue andoye kundu ni . 
 Lo mû fini ti lo teti kundu ni , na lo hinga ngasangbaga oko oko “ na lege ti iri ti ala ” . ​ — Jean 10 : 3 , 14 - 16 . 
 Aberger ti yingo amû tapande ti Jéhovah na Jésus . 
 Ala fa ndoye na mbage ti kundu ti Nzapa ni kue na ‘ ziango bê ti [ ala ] ti fa nda ti tënë ’ na kongregation . 
 Adiskur ti ala so aluti na ndo Bible ayeke mbeni lege ti mû kobe na ti bata kundu ni , na zo kue abâ ngangu kusala ti ala na lege so . 
 Angoi so ala yeke mû ndali ti adossier ti kongregation , ti bâ ambeti so a tokua na ala , ti sara aprogramme nde nde na ti bâ tënë ti ambeni nzene nzene ye , a yeke bâ ni mingi pëpe ; me ala sara aye so kue ti tene abungbi na ambeni kusala atambela “ mbilimbili na lege ni . ” . 
 Azo ayeke bâ mingi ti akusala so pëpe , na peut - être ala bi bê na ni pëpe . 
 Aberger asara ni ndali ti ndoye . ​ — aGalate 5 : 13 . 
 6 , 7 . ( a ) Mbeni lege so aberger alingbi ti hinga angasangbaga nzoni mingi ayeke so wa ? 
 ( b ) Ngbanga ti nyen ngoi na ngoi a yeke nzoni ti zi bê ti e na mbeni ancien ? 
 Aberger Chrétien so ayeke na ndoye ayeke sara ngangu ti fa so ala bi bê na ngasangbaga oko oko na yâ ti kongregation . 
 Mbeni lege ti tene aberger ahinga nzoni mingi mbeni ngasangbaga ayeke ti fa tënë legeoko na lo . 
 Lani Jésus afa tënë mingi legeoko na adisciple ti lo na lo mû angoi so ti wa ala . 
 Mbeni ancien so aninga na yâ kua ni atene : “ Mbi bâ so mbeni nzoni lege ti hinga na ti wa mbeni ita ayeke ti fa tënë legeoko na lo . ” 
 Tongana a ninga awe so mo fa tënë legeoko na a - ancien pëpe , mo lingbi ti mä tere na mbeni oko ti tene ala sigigi na fango tënë ? 
 Ndoye apusu lani Jésus ti kangbi ngia na vundu ti adisciple ti lo . 
 Na tapande , lâ ni so adisciple ti lo 70 akiri na kodoro na ngia na peko ti fango tënë ti ala , Jésus nga kue “ ayeke na ngia ” . . 
 Me , tongana lo bâ vundu ti Marie na ti tanga ti azo ti sewa ni nga na ti andeko ti lo ndali ti kuâ ti Lazare , “ Jésus atoto na ngule . ” . 
 Na tapande ti lo , laso aberger ti nzobe ayeke mû bê ti ala na angasangbaga ni . 
 Ndoye apusu ala ti “ sara ngia na ala so ayeke sara ngia ” , na ti “ toto na ala so ayeke toto . ” . 
 Tongana mbeni ye ti ngia wala ti vundu asi na mo , zia mo zi bê ti mo na aberger . 
 Mango tënë ti aye so amû ngia na mo ayeke mû ande ngangu na ala . 
 Mango tënë ti atara so asi na mo ayeke mû ande lege na ala ti kpengba mo na ti dë bê ti mo . ​ — 1 aThessalonicien 1 : 6 ; 3 : 1 - 3 . 
 8 , 9 . ( a ) Tongana nyen mbeni ancien afa so lo ndoye wali ti lo ? 
 ( b ) Ngbanga ti nyen a yeke kota ye ti tene mbeni berger afa so lo ndoye sewa ti lo ? 
 Mingi ni , a yeke bâ ndoye so mbeni berger ayeke na ni teti kundu ni na yâ lege so lo yeke sara ye na sewa ti lo . 
 Tongana lo mû wali awe , ndoye na yekiango ndo so lo yeke fa na wali ti lo ayeke zia mbeni tapande na atanga ti akoli ti mû pekoni . 
 Bâ tënë ti Linda , mbeni wali Chrétien . 
 Koli ti lo so akui awe asara kusala ti ancien a hon ngu 20 . 
 Ita - wali ni atene : “ Lakue koli ti mbi ayeke lani na kua mingi na yâ kongregation . 
 Me lo fa na mbi so mbi na lo e sara kua legeoko . 
 Fani mingi lo kiri singila na mbi ndali ti mungo maboko ti mbi , na tongana lo yeke na kua pëpe lo duti na tere ti mbi . 
 Ye so asara si mbi bâ so lo ye mbi mingi na mbi sara ngonzo pëpe ndali ti angoi so lo mû teti kongregation . ” 
 Tongana mbeni berger ayeke na amolenge , lege so lo yeke fa lege na amolenge ti lo na ndoye na lo yeke gonda ala lakue ayeke zia mbeni tapande na atanga ti ababâ na mama ti mû pekoni . 
 Ti tâ tënë ni , ndoye so lo yeke fa na sewa ti lo ayeke duti lakue ye so afa so lo lingbi na ziango bê so a zia na lo tongana yingo vulu airi lo na kusala ni . ​ — 1 Timothée 3 : 4 , 5 . 
 Maï ngia na siriri na lege ti lisoro 
 ( a ) Ye wa alingbi ti kanga lege na ngia na siriri ti kongregation ? 
 ( b ) Tënë wa aye lani ti buba siriri ti kongregation ti akozo Chrétien ? 
 A leke tënë ni tongana nyen ? 
 Yingo vulu alingbi ti sara si ngia na siriri amaï na bê ti Chrétien , na popo ti a - ancien nga na yâ kongregation kue . 
 Me , tongana lisoro ayeke pëpe , a lingbi ti kanga lege na aye so . 
 Salomon so ayeke na fini ândö atene : “ Ye so azo aye ti sara aga ye pëpe tongana ala wa tere ti ala pëpe . ” . 
 Nde na so , sarango lisoro na yekiango ndo nga polele ayeke maï ngia na siriri . 
 Na tapande , lani tongana tënë ti fango ganza aye ti buba siriri ti kongregation ti akozo Chrétien , wabatango bungbi na Jérusalem agi fango lege ti yingo vulu . 
 A - ancien so afa abibe ti ala nde nde na ndo tënë ni . 
 Na peko ti ngangu pikango patara so , ala mû mbeni desizion . 
 Tongana ala fa na akongregation desizion so ala kue ayeda na ni , aita ‘ ayeke na ngia tënë ti wango so . ’ . 
 Ngia na siriri amaï . 
 Fa lege so a - ancien alingbi ti maï ngia na siriri na yâ kongregation . 
 Legeoko nga laso , aberger ayeke maï ngia na siriri na yâ kongregation na lege ti anzoni lisoro . 
 Tongana akpale atara ti buba siriri ti kongregation , ala bungbi na ala fa polele bibe ti ala na ndo ni . 
 Na yekiango ndo ala mä tënë ti amba ti ala aberger . 
 Na peko ti so ala sambela ti wara yingo vulu , ala mû desizion na lege ti akpengba - ndia ti Bible nga na awango so “ ngbâ be - ta - zo na ti ndara ” asû na mbeti . 
 Tongana bungbi ti a - ancien amû mbeni desizion so aluti na ndo Mbeti ti Nzapa , ancien oko oko ayeda na fango lege ti yingo vulu na ndo tënë ni na sarango ye alingbi na ni , même tongana mingi ti ala ayeda fade pëpe na bibe ti lo . 
 Sarango ye na tâ be - ti - molenge tongaso ayeke maï ngia na siriri na ayeke zia nzoni tapande na angasangbaga ni na ndo lege ti tambela na Nzapa . 
 Na tâ be - ti - molenge mo yeke sara kua alingbi na adesizion so aberger ti kongregation amû so aluti na ndo Bible ? 
 Duti na be - nze - pepe na nzobe 
 Ngbanga ti nyen a lingbi Jésus asara ye na be - nze - pepe nga na nzobe na mbage ti abazengele ti lo ? 
 Jésus asara ye na be - nze - pepe nga na nzobe na abazengele ti lo , atâa so ala girisa lege fani mingi . 
 Na tapande , fani mingi Jésus aluti na ndo nene ti duti na tâ be - ti - molenge . 
 Ye oko , na ndangba bï ti Jésus na ndo sese , tâ gi na peko ti so lo londo ti fa na ala lege ti duti na tâ be - ti - molenge na sukulango gere ti ala , “ dengo gaba alondo na popo ti ala ti hinga zo nyen na popo ti ala ayeke kota ahon ambeni . ” . 
 Jésus asuku ngangu na abazengele ni ? 
 Oko pëpe , me na nzobe lo hunda atënë so na ala : “ Teti zo nyen ayeke kota ahon ? 
 zo so aduti na table ti te kobe , wala zo so asara boi ? 
 A yeke zo so aduti na table ti te kobe pëpe ? 
 Me Mbi yeke na popo ti i tongana zo so asara boi . ” . 
 Na nda ni , be - nze - pepe na nzobe ti Jésus ( legeoko na nzoni tapande ti lo ) andu bê ti abazengele ni . 
 13 , 14 . 
 Na ngoi wa mbilimbili a lingbi aberger aduti na nzobe ? 
 Legeoko nga , mbeni berger ayeke peut - être na bezoin ti mû wango fani mingi na mbeni zo na ndo mbeni wokongo ti lo . 
 Bê ti berger ni alingbi ti so na zo ni . 
 Me , tongana lo zia na li ti lo so lo kue lo yeke na awokongo na ngoi so lo yeke “ zingo na ala so atambela kirikiri , ” lo lingbi ti fa be - nze - pepe na nzobe na ita ti lo . 
 Na lege so lo yeke mû tapande ti Jéhovah na Jésus , so asara tongaso na aChrétien kue , même na aberger nga . ​ — 1 aThessalonicien 5 : 14 ; Jacques 2 : 13 . 
 A lingbi ti si so aberger amû wango ti ngangu na mbeni zo so asara kota siokpari . 
 Tongana zo ni achangé bê ti lo pëpe , a lingbi aberger azi lo na yâ kongregation . 
 Ye oko , lege so ala yeke sara ye na zo ni afa so ala ke gi siokpari ni , me wasiokpari ni pëpe . 
 Nzobe ti aberger ni alingbi ti sara si ye ayapu na ngasangbaga so agirisa lege ti tene mbeni lâ lo kiri na yâ ti kundu ni . ​ — Luc 15 : 11 - 24 . 
 Anzo kusala so mabe ayeke na gunda ni 
 Mbeni lege so aberger ayeke mû tapande ti nzobe ti Jéhovah ayeke so wa ? 
 Nyen si apusu ala ti sara ni ? 
 “ L’Eternel asara nzoni na azo kue , ” même na azo so akiri singila teti ye so lo sara ndali ti ala pëpe . 
 A bâ nzobe ti Jéhovah mbilimbili na lege so lo to azo ti lo ti fa “ Tene - nzoni so ti royaume ” . . 
 Aberger afa na gigi nzobe ti Nzapa na mungo li ni na yâ fango tënë so . 
 Nyen si ayeke na gunda ti angangu kue so ala yeke sara ? 
 Ngangu mabe na Jéhovah nga na yâ azendo ti lo . ​ — aRomain 10 : 10 , 13 , 14 . 
 Tongana nyen aberger alingbi ti “ sara ye ti nzoni ” na angasangbaga ni ? 
 Aberger ayeke sara “ ye ti nzoni na azo kue ” na lege ti fango tënë , “ na a hon kue , a lingbi [ ala ] sara ye ti nzoni na aita ti [ ala ] awamabe . ” . 
 Mbeni lege so ala yeke sara ni ayeke ti gue ti bâ aita ti wa ala . 
 Mbeni ancien atene : “ Mbi ye mingi ti gue ti bâ aita , teti a mû na mbi lege ti gonda ala ndali ti angangu so ala yeke sara nga ti mû maboko na ala ti bâ so ngangu kusala ti ala ayeke na ngere mingi . ” 
 A lingbi ti si so aberger amû wango na mbeni zo na ndo lege so lo lingbi ti sara kusala ti Jéhovah nzoni ahon ti kozo . 
 Na sarango tongaso , aberger ti ndara amû tapande ti Paul . 
 Bâ lege so lo sara tënë na aita ti Thessalonique : “ Na lege ti Seigneur , e hinga ye so na bê ti e tënë ti i , i yeke sara ye so e komande i ti sara na fade i ngbâ ti sara ye so . ” . 
 Atënë ti ziango bê tongaso ayeke zingo anzoni bibe ti angasangbaga ni na a sara si a yeke duti ngangu pëpe na ala ti “ mä tënë ti ala so afa lege ” . . 
 Tongana mo wara mbeni vizite ti a - ancien so akpengba mo , ngbanga ti nyen ti kiri singila ndali ni pëpe ? 
 Ti duti na be - ti - molenge ahunda ti kanga bê 
 Ye wa Pierre amanda na mbage ti Jésus ? 
 Jésus ayeke lani na tâ be - ti - molenge , même tongana azo agi lo na tënë . 
 Lâ ni so a kä lo na a gbu lo , Jésus afa tâ be - ti - molenge na lo kanga bê ngangu . 
 Hio tongaso , Pierre agboto épée ti sara sioni na azo ni . 
 Me Jésus adabe ti lo : “ Wala bê ti mo atene Mbi lingbi hunda Babâ ti Mbi pëpe ? 
 si Lo to na Mbi a - ange ahon légion bale - oko na ndo ni use , même fadeso . ” . 
 Pierre amanda ye na yâ tënë so nzoni , na pekoni lo dabe ti aChrétien , lo tene : “ Christ ahu pono teti i nga , na Lo mû tapande na i si i lingbi tambela na senda ti Lo . . . . 
 Tongana ala zonga Lo , Lo kiri tënë ti zonga pëpe ; tongana Lo hu pono , Lo zingo na ala pëpe . ” ​ — 1 Pierre 2 : 21 - 23 . 
 18 , 19 . ( a ) Na ngoi wa mbilimbili a lingbi aberger afa tâ be - ti - molenge nga na kangango bê ? 
 ( b ) Ahundango tënë wa e yeke bâ ande na article ti peko ? 
 Legeoko nga , anzoni berger ayeke na tâ be - ti - molenge même tongana a sara ye ti kirikiri na ala . 
 Na tapande , ambeni zo so ala gi ti mû maboko na ala na yâ kongregation alingbi ti yeda pëpe . 
 Tongana mbeni zo so ayeke na bezoin ti mungo maboko awoko wala lo yeke na kobela na lege ti yingo , lo lingbi ti ke wango ni na sarango atënë so “ akpo tongana épée ” . . 
 Ye oko , tongana Jésus , aberger ayeke tene asioni tënë pëpe wala ala gi ti kiri sioni teti sioni pëpe . 
 Nde na so , ala kanga bê ti ala na ala sara be - nzoni , ye so alingbi ti sara nzoni na zo so ayeke na bezoin ti mungo maboko . 
 Mo yeke manda ye na ndo tapande ti a - ancien na mo yeke fa tâ be - ti - molenge nga na kangango bê tongana a mû na mo wango ? 
 Biani , Jéhovah na Jésus amû na nene ni mingi ngangu kusala so aberger saki mingi ayeke sara na bê kue ti bata na kundu ni so ayeke na ndo sese kue . 
 Jéhovah na Molenge ti lo nga ayeke na kota ndoye teti aserviteur ti mungo maboko kutu mingi so ayeke mû maboko na a - ancien ti “ sara kusala teti azo ti be - vulu ” . . 
 Tongaso , ngbanga ti nyen ambeni ita - koli so awara batême awe ayeke sara mbeto ti gi ti sara “ nzo kusala ” so ? . 
 Na tongana nyen Jéhovah ayeke fa ye na ala so lo iri ala na kusala ti berger ? 
 E yeke bâ ahundango tënë so na yâ article ti peko . 
 Mo dabe mo na ni ? 
 • Na ambeni lege wa aberger afa ndoye teti kundu ni ? 
 • Tongana nyen azo kue alingbi ti maï ngia na siriri na yâ kongregation ? 
 • Ngbanga ti nyen aberger afa be - nze - pepe nga na nzobe tongana ala yeke mû wango ? 
 • Tongana nyen a - ancien afa bê ti sara nzoye nga na mabe ? 
 [ Foto na lembeti 18 ] 
 Ndoye apusu a - ancien ti sara na kongregation 
 [ Afoto na lembeti 18 ] 
 Ala mû nga ngoi ti sara ngia na sewa ti ala . . . 
 . . na ti fa tënë legeoko na ala 
 [ Foto na lembeti 20 ] 
 Sarango lisoro nzoni na popo ti a - ancien amaï ngia na siriri na yâ kongregation 
 Jéhovah afa ye na aberger ndali ti kundu ti lo 
 “ L’Eternel amû ndara , hingango ye na hingango nda ti ye asigigi na yanga ti Lo . ” ​ — APROVERBE 2 : 6 . 
 1 , 2 . 
 Ye nyen apusu akoli so awara batême awe ti gi ti wara ambeni kungba na yâ kongregation ? 
 NICK so ayeke ancien ngbene ye ngu mbasambala , atene : “ Bê ti mbi anzere lani mingi tongana a iri mbi na kusala ti ancien . 
 Mbi bâ matabisi so tongana mbeni lege so azi na mbi ti kono yâ ti kusala ti mbi teti Jéhovah . 
 Mbi bâ so a lingbi mbi kiri singila na lo teti ye kue so lo sara ndali ti mbi . 
 Mbi ye nga ti mû maboko na amembre ti kongregation na ngangu ti mbi kue , ti mû maboko na ala tongana ti so ambeni ancien asara ndali ti mbi . ” 
 Me atâa so lo yeke na ngia , lo yeke nga na gingo bê . 
 Nick angbâ ti tene : “ Teti ade mbi wara ngu 30 pëpe si a iri mbi na kusala ti ancien , mbi hinga pëpe wala mbi yeke na akode so a hunda ti bata kongregation ni nzoni , akode tongana hingango nda ti ye nga na ndara . ” 
 Ala so Jéhovah azia ala ti bata kundu ti lo ayeke na anda ti tënë mingi ti duti na ngia . 
 Bazengele Paul adabe ti a - ancien ti Ephèse na mbeni oko ti anda ti tënë so tongana lo fa peko ti atënë ti Jésus , lo tene : “ Ngia ayeke na zo so amû ye , ahon ngia ti lo so akamata ye . ” . 
 Ti sara kusala tongana serviteur ti mungo maboko wala ancien amû na akoli so awara batême awe ambeni lege ti mû ye na Jéhovah nga na kongregation . 
 Na tapande , aserviteur ti mungo maboko ayeke sara kusala na tere ti a - ancien . 
 Aserviteur so ayeke bâ nga lege ti gbâ ti akua so amû ngoi mingi me so a lingbi a sara ni . 
 A yeke ndoye teti Nzapa nga teti amba ti ala si apusu aita so ti sara kota kusala so . ​ — Marc 12 : 30 , 31 . 
 Ngbanga ti nyen ambeni asara mbeto ti gi ti yô akungba na yâ kongregation ? 
 Ka ti koli Chrétien so asara mbeto ngbanga ti so lo bâ so lo lingbi pëpe ti ga serviteur ti mungo maboko nga na pekoni ancien ? 
 Tongana ti Nick , lo lingbi ti gi bê ti lo so lo yeke pëpe na akode so a hunda ti duti mbeni nzoni berger . 
 Mo ita - koli so mo wara batême awe , mo yeke na popo ti ala so ayeke na mara ti bibe so ? 
 Agingo bê ti mo ayeke na lege ni . 
 Jéhovah ayeke hunda tënë na aberger na ndo sarango ye ti ala na kundu ni . 
 Jésus atene : “ Zo so a mû ye mingi na lo , fade a hunda ye mingi na tïtî lo ; na zo so a mû ye mingi na lo ti bata , fade a hunda lo na ye mingi ahon . ” ​ — Luc 12 : 48 . 
 Tongana nyen Jéhovah amû maboko na ala so lo iri ala ti bata angasangbaga ti lo ? 
 Jéhovah ayeke ku ti tene ala so lo zia ala tongana aserviteur ti mungo maboko na a - ancien ayô nene kungba so gi ala oko ? 
 Oko pëpe , lo mû maboko na ala nzoni ti sara gi kusala pëpe me ti tene ala sara ni nzoni . 
 Tongana ti so article so aga kozo na so afa , Jéhovah amû yingo vulu ti lo na ala , so lengo ni amû maboko na ala ti bata angasangbaga ni na be - ti - ndoye . 
 Na ndo ni , Jéhovah amû na ala ndara , hingango ye na hingango nda ti ye . 
 Tongana nyen lo yeke mû aye so kue ? 
 Zia e sara tënë na ndo alege ota so na yâ ni Jéhovah ayeke fa ye na azo so lo iri ala na kusala ti bata angasangbaga ti lo . 
 Aberger so akpengba awe afa ye na ala 
 Ngbanga ti nyen Pierre na Jean ayeke lani anzoni berger ? 
 Lâ ni so abazengele , Pierre na Jean , ayeke na gbele Sanhédrin , ajuge ni so ayeke awandara ti sese so abâ ala tongana “ azo so amanda mbeti pëpe , na ala yeke azo senge ” . 
 Ala hinga ti diko na ti sû mbeti , me ala manda ye na tïtî amaître ti ndia na ndo Mbeti ti Nzapa pëpe . 
 Atâa so kue , Pierre na Jean nga na atanga ti adisciple aduti biani anzoni wafango ye , na ye so apusu lani azo mingi so amä ala ti ga awamabe . 
 Ye nyen asara si asenge zo so aga akpengba wafango ye tongaso ? 
 Na pekoni so ajuge ni amä Pierre na Jean , “ ala hinga biani ala yeke na tere ti Jésus giriri . ” . 
 Tâ tënë , ala wara lani yingo vulu . 
 Me a yeke polele nga so Jésus la afa ye na ala , na même awafango ngbanga so ayeke awaziba na lege ti yingo ahinga ni . 
 Na ngoi so lo yeke na sese , Jésus afa na abazengele ni lege ti bungbi azo so ayeke tongana angasangbaga , nga lo fa na ala lege ti bata ala na pekoni so ala ga na yâ kundu ni . ​ — Matthieu 11 : 29 ; 20 : 24 - 28 ; 1 Pierre 5 : 4 . 
 Tapande wa Jésus na Paul azia na ndo fango kusala na azo ? 
 Na peko ti so a zingo Jésus na kuâ , lo ngbâ ti fa ye na ala so lo iri ala na kusala ti berger . 
 Na tapande , lo mveni lo soro Paul na lo bâ ndo na ndo lege so a fa ye na lo . 
 Paul amû na nene ni mingi fango ye so lo wara na lo fa nga ni na ambeni ancien . 
 Na tapande , lo mû ngoi mingi na lo sara ngangu ti fa ye na Timothée ti duti “ zo so alingbi ” na yâ kusala ti Nzapa , “ zo so ahinga kusala ni si kamene asara lo pëpe ” . . 
 Mbeni kpengba songo amaï lani na popo ti akoli use so . 
 Kozoni , Paul asû ye so na ndo Timothée , lo tene : “ Lo sara na mbi na yâ kusala ti Tene - nzoni , legeoko tongana molenge asara na babâ ti lo . ” . 
 Paul agi lani ti sara si Timothée wala mbeni zo nde aduti disciple ti lo pëpe . 
 Nde na so , lo wa afon lo wamabe ti ‘ sara tongana lo sara , legeoko tongana lo sara tongana Christ asara . ’ ​ — 1 aCorinthien 11 : 1 . 
 7 , 8 . ( a ) Tapande wa afa nzoye so ayeke ga tongana a - ancien amû tapande ti Jésus na Paul ? 
 ( b ) Na ngoi wa a yeke nzoni a - ancien ato nda ti fa ye na ala so alingbi ande ti ga aserviteur ti mungo maboko na a - ancien ? 
 Na tapande ti Jésus na Paul , aberger so akpengba awe amû li ni ti fa kua na aita - koli so awara batême awe , na ala wara nga a - oko ye ti nzoni na pekoni . 
 Bâ ye so asi na Chad . 
 A bata lo na yâ mbeni sewa so azo ni asara anzapa nde nde , me ade ti ninga pëpe a iri lo na kusala ti ancien . 
 Lo tene : “ Teti angu mingi , a - ancien mingi so akpengba amû maboko na mbi ti maï na lege ti yingo . 
 Teti so babâ ti mbi ayeke Témoin pëpe , a - ancien so abi bê ti ala na mbi na ala ga tongana ababâ ti mbi ti yingo . 
 Ala mû ngoi ti fa na mbi ti fa tënë nzoni , na pekoni , mbeni ancien ni oko afa na mbi ti sara akusala ti kongregation so a mû na mbi . ” 
 Tongana ti so ye so asi na Chad afa , aberger so ahinga ti bâ ndo ayeke to nda ti fa ye na ala so alingbi ande ti ga aserviteur ti mungo maboko na a - ancien a ninga kozoni si ala gue na li ni ti yô akungba tongaso . 
 Ngbanga ti nyen ? 
 Ngbanga ti so Bible ahunda ti tene aserviteur ti mungo maboko na a - ancien aduti na nzoni tambela na ala kpengba na lege ti yingo kozoni si a iri ala na kusala . 
 “ A lingbi a tara ala so kozoni . ” ​ — 1 Timothée 3 : 1 - 10 . 
 Kungba wa aberger biazo ayeke na ni ? 
 Ngbanga ti nyen ? 
 Tongana a lingbi a tara aita - koli , a yeke na lege ni ti tene a fa ye na ala kozoni . 
 Na tapande , tongana a hunda na mbeni wamandango mbeti na ekole ti sara mbeni ngangu kizama so awafango mbeti ni afa ye mbilimbili na ndo ni pëpe , fade lo yeke wara kizama ni ? 
 Biani , fade lo bi ni na ngu . 
 Tongaso , fango ye ayeke kota ye . 
 Ye oko , anzoni wafango mbeti ayeke fa mbeti na a - élève gi ti wara kizama pëpe , me nga ti sara kusala na hingango ye so ala wara . 
 Legeoko nga , a - ancien so asara kua na bê kue ayeke gi ti mû maboko na aita - koli so awara batême awe ti lë aye so a hunda na zo so a iri lo na kusala na fango ye mbilimbili na ala . 
 Ala sara ye so pëpe gi ngbanga ti so ala ye si aita - koli so aga aserviteur ti mungo maboko wala a - ancien , me nga ti tene ala lingbi ti bata kundu ni nzoni . 
 Tâ tënë , a lingbi aita - koli so awara batême awe asara mbage ti ala , na ala sara kua ngangu ti lingbi na kusala ti serviteur ti mungo maboko wala ti ancien . 
 Me , aberger so akpengba awe alingbi ti mû maboko na ala ti maï hio tongana ala fa ye na ala na bê ti ala kue . 
 10 , 11 . 
 Na lege wa aberger alingbi ti fa na azo ti yô ambeni kungba ? 
 Tongana nyen , mbilimbili , aberger so akpengba awe alingbi ti fa na amba ti ala ti yô akungba na yâ kongregation ? 
 Kozoni kue , a yeke ti bi bê na aita - koli na yâ kongregation : ti fa tënë lakue legeoko na ala na ti mû maboko na ala ti maï akode ti ala ti ‘ fa nda ti tene - biani na lege ni . ’ . 
 Aberger so ayeke biazo ayeke sara lisoro na aita so na ndo ngia so ayeke ga tongana zo asara na amba ti lo , nga na ngia so ala mveni ayeke wara na ziango aye ti yingo na gbele ala na ti si dä . 
 Na nzobe , ala mû ambilimbili wango na ndo lege so mbeni ita - koli alingbi ti ga “ tapande ti kundu ni ” nzoni ahon . ​ — 1 Pierre 5 : 3 , 5 . 
 Tongana mbeni ita aga serviteur ti mungo maboko awe , aberger ti ndara ayeke ngbâ ti fa ye na lo . 
 Bruce , so ayeke ancien teti ngu 50 tongaso , atene : “ Mbi ye mingi ti duti na tere ti mbeni fini serviteur ti mungo maboko na ti kiri ti bâ na lo awango ti ngbâ be - ta - zo na ti ndara . 
 E yeke diko nga ambeni tënë so abâ mbilimbili kua ti lo , na pekoni mbi yeke sara kua na lo juska lo hinga kua ti lo ni nzoni . ” 
 Yeke yeke tongana serviteur ti mungo maboko ni ayeke kpengba , a lingbi ti fa na lo ye na ndo kusala ti berger . 
 Bruce angbâ ti tene : “ Tongana mbi na mbeni serviteur ti mungo maboko e yeke gue ti bâ aita , mbi yeke mû maboko na lo ti soro ambeni versê so alingbi ti wa zo wala sewa so e gue ti bâ ala na ti pusu ala ti sara ye . 
 Ti manda lege ti sara kusala na aversê tongaso si a ndu bê ti azo ayeke kota ye mingi ti tene serviteur ni aga ande nzoni berger . ” ​ — aHébreu 4 : 12 ; 5 : 14 . 
 Tongana nyen aberger biazo alingbi ti fa ye na afini berger ? 
 Afini berger nga awara aye ti nzoni mingi na lege ti ambeni ye so a fa na ala . 
 Nick , so e sara tënë ti lo fade , atene : “ Ye so mbi manda na tïtî a - ancien use so ayeke kangba na mbi amû maboko na mbi mingi . 
 Mingi ni , aita so ahinga lege so a lingbi a leke ambeni tënë . 
 Lakue ala mû ngoi ti mä mbi na ala mû tënë ti mbi na nene ni , même tongana ala yeda na ni pëpe . 
 Mbi manda ye mingi na bango lege so ala sara ye na mbage ti aita na yâ kongregation na tâ be - ti - molenge nga na yekiango ndo . 
 Ala gboto lê ti mbi na ndo nene ti sara kua na Bible nzoni tongana a ndu lekengo akpale wala mungo wango . ” 
 Tënë ti Nzapa afa ye na ala 
 ( a ) Nyen si mbeni ita - koli ayeke na bezoin ni ti tene lo ga mbeni nzoni berger ? 
 ( b ) Ngbanga ti nyen Jésus atene : “ Tënë so Mbi fa na i ayeke ti Mbi pëpe ” ? 
 Na yâ Tënë ti Nzapa , Bible , biani a yeke wara andia , akpengba - ndia na atapande so mbeni berger ayeke na bezoin ni si lo ‘ lingbi kue , na lo wara ye kue alingbi teti nzo kusala kue . ’ . 
 Mbeni ita - koli alingbi ti hinga mbeti nzoni , me hingango ye ti lo na ndo Mbeti ti Nzapa na kode so lo yeke sara kua na ni ayeke ye so ayeke sara si lo ga nzoni berger . 
 Bâ tapande ti Jésus . 
 Lo yeke berger ti yingo so ahinga ndo mingi , so a hinga nda ti ye mingi , na ti ndara mingi so sese ade abâ pëpe ; kamême so kue , lo zia bê ti lo na ndara ti lo mveni pëpe tongana lo yeke fa ye na angasangbaga ti Jéhovah . 
 Lo tene : “ Tënë so Mbi fa na i ayeke ti Mbi pëpe , me a yeke ti Lo so ato Mbi . ” 
 Ngbanga ti nyen Jésus atene so tënë ti ni alondo na Babâ ti ni ti yayu ? 
 Lo fa nda ni : “ Zo so asara tënë ti lo mveni , lo gi gloire ti lo mveni . ” ​ — Jean 7 : 16 , 18 . 
 Tongana nyen aberger ayeke gi gloire ti ala mveni pëpe ? 
 Aberger so ayeke be - ta - zo ayeke gi gloire ti ala mveni pëpe . 
 Awango ti ala aluti na ndo ndara ti ala pëpe , me na ndo Tënë ti Nzapa . 
 Ala hinga so kusala ti berger ayeke ti mû maboko na angasangbaga ti duti na “ bibe ti Christ ” , pëpe na bibe ti ala . 
 Na tapande , ye nyen alingbi ti si tongana mbeni ancien so ayeke mû maboko na mbeni koli na wali ti lo ti leke akpale ti mariage amû wango na lege ti aye so asi na lo , me pëpe na lege ti akpengba - ndia ti Bible nga na ambeti ti “ ngbâ be - ta - zo na ti ndara ” ? . 
 Angobo ti kodoro ni na ambeni ye so lo manda na yâ fini ti lo alingbi ti sara ngangu na ndo awango ti lo . 
 Biani , angobo kue si ayeke sioni pëpe , na ancien ni alingbi ti hinga ye mingi na ndo ti gigi . 
 Me angasangbaga ni ayeke wara nzoni mingi tongana aberger awa ala ti mä go ti Jésus na atënë ti Jéhovah ahon ti mä atënë ti azo wala atënë so alondo na yâ angobo ti kodoro ni . ​ — Psaume 12 : 7 ; aProverbe 3 : 5 , 6 . 
 “ Ngbâa be - ta - zo na ti ndara ” afa ye na ala 
 Kusala wa Jésus amû lani na “ ngbâa be - ta - zo na ti ndara ” ? 
 Ngbanga ti nyen kusala ni aga nzoni ? 
 Abazengele tongana Pierre , Jean na Paul ayeke lani aberger na ala kue ayeke amembre ti bungbi so Jésus airi ni “ ngbâa be - ta - zo na ti ndara ” . 
 Ngbâa so ayeke bungbi ti aita ti Jésus na sese so a sa yingo na ndo ti ala , so beku ti ala ayeke ti lë gbia na Christ na yayu . 
 Na lâ ti nda ni ti aye ti sese so , wungo ti aita ti Christ so angbâ akiri na gbe ni . 
 Ye oko , kusala so Jésus amû na ala ti sara , fango nzo tënë ti Royaume kozoni si nda ni aga , amû ndo laso mingi ahon ti kozo . 
 Atâa so kue , bungbi ti ngbâa so asara kusala so nzoni mingi . 
 Ngbanga ti nyen ? 
 Mbeni nda ni ayeke so ala fa kusala ni na ala so ayeke ti “ ambeni ngasangbaga ” ti mû maboko na ala na yâ kua ti fango tënë na fango ye . 
 Laso , a yeke bungbi ti abe - ta - zo so si ayeke sara kota mbage ti kusala ni . 
 Tongana nyen bungbi ti ngbâa ni afa ye na akoli so lo iri ala na kusala ? 
 Tongana nyen bungbi ti ngbâa ni afa kusala so ? 
 Na ngoi ti akozo Chrétien , bungbi ti ngbâa ni atokua azo ti fa ye na asurveillant na ti zia afini ni na yâ akongregation , so na pekoni , a fa ye na angasangbaga ni . 
 A yeke legeoko nga laso . 
 Wabatango Bungbi , so ayeke kete groupe ti a - ancien so a sa yingo na ndo ti ala so ayeke sara kua na iri ti bungbi ti ngbâa so , amû yanga na azo so lo tokua ti fa ye na aserviteur ti mungo maboko nga na a - ancien na ti zia afini ni na yâ ti akongregation saki mingi ti ndo lê sese . 
 Na ndo ni , Wabatango Bungbi azia na sese a - ekole ti tene a fa ye na amembre ti aKomite ti filiale , asurveillant so ague na ndo nde nde , a - ancien na aserviteur ti mungo maboko si ala bata angasangbaga ni nzoni . 
 A yeke mû nga awango na lege ti alettre , a - article ti Tour ti Ba Ndo nga na lege ti ambeni mbeti nde , tongana buku Bungbi so a leke ni ti sala ye so Jéhovah aye . 
 * 
 ( a ) Tongana nyen Jésus afa so lo zia bê ti lo na bungbi ti ngbâa ni ? 
 ( b ) Tongana nyen aberger ti yingo alingbi ti fa so ala zia bê ti ala na bungbi ti ngbâa ni ? 
 Jésus azia bê ti lo mingi na bungbi ti ngbâa ni , tongaso lo zia lo na ndo “ ye ti lo kue ” , so ti tene aye ti lo ti yingo kue so ayeke na ndo sese . 
 Aberger so a iri ala na kusala afa nga so ala zia bê ti ala na bungbi ti ngbâa ni na sarango ye alingbi na awango so ala wara na tïtî Wabatango Bungbi ti lo . 
 Biani , tongana aberger ayeke fa ye na amba ti ala , tongana ala zia si Tënë ti Nzapa afa ye na ala nga tongana ala sara kusala na awango ti bungbi ti ngbâa ni , ala yeke sara si kundu ni aduti beoko . 
 So singila si e yeke na ni teti so Jéhovah afa ye na akoli so , na bê ti ala kue , ayeke bâ lege ti Chrétien oko oko na yâ kongregation ! 
 [ Kete tënë na gbe ni ] 
 So aTémoin ti Jéhovah asigigi na ni . 
 Fade mo kiri tënë tongana nyen ? 
 • Tongana nyen aberger biazo ayeke fa ye na amba ti ala ? 
 • Ngbanga ti nyen aberger ayeke fa ye ti li ti ala mveni pëpe ? 
 • Tongana nyen nga ngbanga ti nyen aberger ayeke fa so ala zia bê ti ala na bungbi ti ngbâa ni ? 
 [ Afoto na lembeti 24 , 25 ] 
 A - ancien ayeke fa ye na akoli so ade maseka na yâ kongregation 
 [ Afoto na lembeti 26 ] 
 “ Ngbâa be - ta - zo na ti ndara ” ayeke fa ye mingi na a - ancien 
 E sara na Gbia Christ na dutingo be - ta - zo 
 “ A mû na Lo ngangu ti komande , na gloire , na royaume , si azo kue , amara kue , na azo ti yanga nde nde kue , asara na Lo . ” ​ — DANIEL 7 : 14 . 
 1 , 2 . 
 Ye nyen afa so Christ awara ngangu kue na yâ Royaume ni pëpe na Pentecôte ti ngu 33 ? 
 GBIA wa alingbi ti mû fini ti lo ndali ti azo ti gbe ti lo na ti kiri na fini ti ga gbia mbeni ? 
 Gbia wa alingbi ti duti na fini na sese ti tene lo pusu azo ti lo ti zia bê ti ala na lo na ti duti be - ta - zo na lo , nga na pekoni lo gue na yayu ti komande sese kue ? 
 Oko zo so alingbi ti sara aye so kue , nga aye mingi na ndo ni , ayeke gi Jésus Christ . 
 Na lâ ti Pentecôte ti ngu 33 , na peko ti so Christ azingo na kuâ na lo gue na yayu , Nzapa ‘ amû na Lo ti ga Beli ti ye kue ti Eglize ’ . . 
 Tongaso , Christ ato nda ti komande , me na ndo azo kue pëpe . 
 Akozo zo so lo komande ala ayeke aChrétien so a sa yingo na ndo ti ala , so a yeke ti Israël ti yingo , “ Israël ti Nzapa ” . ​ — aGalate 6 : 16 ; aColossien 1 : 13 . 
 Ngu 30 tongaso na peko ti Pentecôte ti ngu 33 so , bazengele Paul ayeda so ade Christ awara ngangu kue na yâ Royaume ni pëpe , me “ Lo duti na koti ti Nzapa ; fadeso Lo yeke ku juska A sara si awato ti Lo aga mbata ti gere ti Lo . ” . 
 Na pekoni , nduru na ngu 100 , mbakoro bazengele Jean abâ mbeni suma so na yâ ni Jéhovah , Gbia ti Dunia kue , ayeke zia Christ Jésus tongana Gbia ti fini Royaume ti yayu . 
 Na bango ni na ngoi ti e laso , e lingbi ti kiri ti bâ atâ ye so afa atene Christ ato nda ti komande awe na yayu na ngu 1914 tongana Gbia Messie . 
 * 
 ( a ) Fini ye wa alï na yâ nzo tënë ti Royaume ngbene ye na ngu 1914 ? 
 ( b ) Atënë wa e lingbi ti hunda tere ti e na ni ? 
 A yeke ngbene ye na ngu 1914 si mbeni fini ye so amû ngia alï na yâ nzo tënë ti Royaume . 
 Christ ayeke sara kusala na ngangu ti komande ti lo tongana Gbia ti Royaume ti Nzapa ti yayu , atâa so a yeke “ na popo ti awato ti [ lo ] . ” . 
 Na ndo ni , na ndo sese kue , abe - ta - zo so ayeke na gbe ti lo afa so ala yeda na bê kue na ngangu ti komande ti lo na mungo mbage na kapa ti fango ye na ndo Bible so ade ti sara mara ni tongaso na yâ mbaï ti azo pëpe . 
 A - Chrétien so a sa yingo na ndo ti ala , wala “ amolenge ti royaume ” ni , ayeke sara kusala tongana ‘ alembe na iri ti Christ ’ . 
 “ Ambeni ngasangbaga ” mingi mingi so ayeke sara kua tongana awatokua ti Royaume ti Nzapa angbâ lakue ti mû maboko na ala . 
 Atâa so kue , a lingbi e oko oko kue e bâ wala e yeda biani na ngangu ti komande ti Christ . 
 E yeke be - ta - zo na lo na yâ ye kue ? 
 Tongana nyen e lingbi ti fa so e yeke be - ta - zo na mbeni Gbia so ayeke komande na yayu ? 
 Me zia e bâ kozoni anda ti tënë so e yeke na ni ti duti be - ta - zo na Christ . 
 Gbia so azo ti lo aye ti ngbâ be - ta - zo na lo 
 Aye wa Jésus so a iri lo ti ga Gbia asara na ngoi so lo yeke na sese ? 
 Dutingo be - ta - zo ti e na Christ aluti na ndo singila so e yeke na ni ndali ti akusala ti lo nga ndali ti apendere sarango ye ti lo . 
 Na ngoi so Jésus ( lo so a iri lo ti ga Gbia ) ayeke lani na sese , akusala so lo sara ândö afa aye so lo yeke sara ande tongana lo yeke komande sese kue na ngoi so Nzapa adiko . 
 Lo mû kobe na azo . 
 Lo sava azo ti kobela , awaziba , awazin , awambongi na awabuburu . 
 Lo zingo même ambeni zo na kuâ . 
 Nga , ti hinga ye na ndo fini ti Jésus na sese ge ayeke mû lege na e ti hinga asarango ye ti lo tongana lo komande ande sese kue , na tapande ndoye so lo yeke na ni so apusu lo ti gbanzi ye na tere . 
 Na ndo tënë so ge , ambeni zo atene so Napoléon Bonaparte atene lani : “ Mbi , Alexandre , César na Charlemagne , e mû akodoro mingi na gbe ti e . 
 Me akota kusala so e sara aluti na ndo ti nyen ? 
 A luti gi na ndo sarango ye na ngangu . 
 Gi Jésus Christ oko si royaume ti lo aluti na ndo ti ndoye ; na laso , azo kutu mingi ayeke nduru ti kui ndali ti lo . ” 
 Ngbanga ti nyen asarango ye ti Jésus agboto azo na mbage ti lo ? 
 Ngbanga ti so Jésus ayeke na tâ be - ti - molenge na bê ti lo ayeke kota pëpe , ala so akungba nde nde ane ala awara dengo bê na lege ti afango ye ti lo so amû ngangu na zo nga na lege ti nzobe ti lo . 
 A nzere na amolenge mingi ti duti na tere ti lo . 
 Azo so ahinga ti bâ yâ ti aye nga ala yeke na tâ be - ti - molenge ayeke lani na ngia ti ga adisciple ti lo . 
 Lege so lo bi bê na azo na lo yekia ala apusu awali mingi so asara na Nzapa ti duti be - ta - zo na lo , na mingi ti ala amû ngoi ti ala , ngangu ti ala nga na aye ti ala ti mû maboko na lo na ngoi so lo yeke sara kusala ti lo . ​ — Luc 8 : 1 - 3 . 
 Tongana nyen tënë ti kuâ ti Lazare andu bê ti Jésus ? 
 Christ afa tâ ndoye so ayeke na bê ti lo tongana kamarade ti lo Lazare akui . 
 Tongana lo bâ vundu ti Marie na ti Marthe , mawa ti ala ahon ndo ti lo , na lo dema na bê ti lo nga lo ‘ toto na ngule . ’ 
 “ Bê ti Lo agi Lo mingi ” ndali ti kota vundu so asara lo , atâa so lo hinga so lo yeke zingo Lazare na yâ ti kete ngoi . 
 Na nda ni , ndoye na bango mawa ti zo apusu Jésus ti sara kusala na ngangu so Nzapa amû na lo ti zingo Lazare na kuâ . ​ — Jean 11 : 11 - 15 , 33 - 35 , 38 - 44 . 
 Ngbanga ti nyen Jésus ayeke zo so a lingbi e duti be - ta - zo na lo ? 
 ( Bâ nga encadré ti lembeti 31 . ) 
 Kota ndoye so Jésus ayeke na ni teti mbilimbili nga kengo so lo ke na ndendia na aye ti sioni apika bê ti e mingi . 
 Fani use , na mbeto pëpe lo tomba azo so akä ye na yâ ti temple , ala so bê ti nginza asara ala mingi . 
 Na ndo ni , lani so lo yeke zo na sese , aye ti ngangu nde nde asi na lo , na ye so amû na lo lege ti hinga akpale kue so e yeke na ni . 
 Jésus ahinga ye so aye ti tene ti duti zo so azo ake lo na asara ye kirikiri na lo . 
 Na nda ni , na mbeto pëpe lo yeda si a fâ lo na ngangu ti sara ye so bê ti Babâ ti lo aye na ti mû fini ti lakue lakue na azo ti gbe ti lo . 
 Amara ti sarango ye ti Christ tongaso apusu mo ti ngbâ be - ta - zo na lo pëpe ? . 
 Me , a hunda nyen ti ga zo ti gbe ti Gbia Christ ? 
 Gango zo ti gbe ti Christ 
 Ye wa a hunda na azo ti gbe ti Christ ? 
 Gbu li na ndo hakango ye so : Ti ga zo ti mbeni kodoro nde , mingi ni a hunda ti sara ambeni ye . 
 A lingbi ti hunda na zo ni ti duti na anzoni sarango ye na ti duti na nzoni seni . 
 Legeoko nga , a hunda na azo ti gbe ti Christ ti duti lakue na nzoni tambela nga na nzoni seni na lege ti yingo . ​ — 1 aCorinthien 6 : 9 - 11 ; aGalate 5 : 19 - 23 . 
 Tongana nyen e lingbi ti fa so e yeke be - ta - zo na Christ ? 
 Jésus Christ ahunda nga na azo ti gbe ti lo ti duti be - ta - zo na lo nga na Royaume ti lo , na so ayeke na lege ni . 
 Ala yeke fa ni na sarango ye alingbi na aye so lo fa na ngoi so lani lo yeke na sese tongana lo so a iri lo ti ga ande Gbia . 
 Na tapande , ala zia aye ti Royaume na ye so bê ti Nzapa aye kozoni na aye ti mosoro . 
 Nga , ala gi na bê ti ala kue ti sara ye tongana ti Christ , même na gbe ti akota tara . 
 Na ndo ni , azo ti gbe ti Christ ayeke mû tapande ti lo na mungo li ni ti sara ye so ayeke nzoni teti amba ti ala . ​ — Matthieu 7 : 12 ; Jean 13 : 3 - 17 . 
 Tongana nyen e yeke fa dutingo be - ta - zo ti e na Christ ( a ) na yâ ti sewa ? 
 ( b ) na yâ ti kongregation ? 
 Adisciple ti Jésus ayeke fa nga so ala yeke be - ta - zo na lo tongana ala sara ye tongana ti lo na yâ sewa ti ala . 
 Na tapande , akoli afa so ala yeke be - ta - zo na Gbia ti ala ti yayu na sarango ye na mbage ti awali ti ala na amolenge ti ala tongana ti Christ . 
 Awali afa so ala yeke be - ta - zo na Christ na lege so ala duti na nzoni tambela nga na lege so ala fa “ yingo ti tâ bê ti molenge na ti siriri ” . . 
 Amolenge ayeke be - ta - zo na Christ tongana ala mû tapande ti lo ti mango yanga . 
 Lani so lo yeke maseka , Jésus amä yanga ti babâ na mama ti lo , atâa so ala yeke mbilimbili - kue pëpe . 
 Azo ti gbe ti Christ ayeke sara kue ti mû tapande ti lo nduru nduru tongana ala ‘ sara be - nzoni na popo ti ala , ala ndoye tere ti ala tongana aita , ’ na ‘ ala duti na be - ti - ndoye ’ . 
 Ala sara kue ti duti tongana Christ , ti duti ‘ na be - kota pëpe ; ti kiri sioni teti sioni pëpe , na ti kiri sio tënë teti sio tënë pëpe ’ . ​ — 1 Pierre 3 : 8 , 9 ; 1 aCorinthien 11 : 1 . 
 Azo ti gbe ti Christ akpe ndia ti lo 
 Andia wa azo ti gbe ti Christ ayeda na ni ? 
 Legeoko tongana ti so zo so aye ti ga zo ti mbeni kodoro nde ayeke kpe ndia ti kodoro ni , azo ti gbe ti Christ ayeda na bê ti ala ti kpe “ ndia ti Christ ” na lege so ala tambela alingbi na ye kue so Jésus afa na akomande . 
 Mingi ni , ala yeke be - ta - zo na lo na lege so ala sara ye alingbi na “ kota ndia ” ti ndoye . 
 Ye nyen andia so andu ni ? 
 12 , 13 . 
 Tongana nyen e fa so e yeda na bê kue na “ ndia ti Christ ” ? 
 Azo ti gbe ti Christ ayeke biani awasiokpari na ala yeke na awokongo . 
 Ni la , a hunda ti tene ala ngbâ ti “ ndoye aita na tâ ndoye , ” tongaso si ala “ ndoye ambeni zo na popo ti [ ala ] na be - biani ” . . 
 “ Tongana mbeni zo ayeke na tënë na popo ti lo na ita ti lo , ” aChrétien ayeke sara ye biani alingbi na ndia ti Christ na lege so ala ‘ zingo na ambeni zo na popo ti ala fade [ fade ] pëpe , na ala pardone ye na popo ti ala . ’ 
 Tongana ala sara ye alingbi na ndia so , a yeke mû maboko na ala ti kanga lê na ndo awokongo ti amba ti ala na ti gi ambeni nda ti tënë ti ndoye ala . 
 Ala yeke mä lakue yanga ti Gbia ti e ti ndoye , na ala yü ndoye “ so ayeke kamba so alingbi kue , so atingbi [ ala ] . ” 
 Mara ti azo tongaso , a nzere na mo ti duti na popo ti ala pëpe ? ​ — aColossien 3 : 13 , 14 . 
 Na ndo ni , Jésus afa so ndoye so lo yeke tapande ni ayeke kota mingi ahon ndoye so azo ayeke fa na popo ti ala . 
 Tongana e ye gi azo so aye e , e “ sara nyen ahon ambeni zo ? ” 
 Tongana a yeke tongaso , ndoye ti e ni alingbi kue pëpe . 
 Jésus awa e ti mû tapande ti ndoye ti Babâ ti lo na lege so e fa ndoye so aluti na ndo akpengba - ndia même na mbage ti awato ti e so ake e na asara ngangu na e . 
 Ndoye so apusu nga azo ti gbe ti Royaume ni ti ngbâ be - ta - zo na yâ kota kusala ti ala . 
 Kusala so ayeke nyen ? 
 A tara dutingo be - ta - zo ti ala 
 Ngbanga ti nyen fango tënë ayeke kota ye mingi ? 
 Azo ti gbe ti Royaume ti Nzapa ayeke laso na kota kusala ti “ sara tënë ti témoin ti royaume ti Nzapa ” . . 
 Ti sara ni ayeke kota ye mingi ngbanga ti so Royaume ti Messie ni ayeke fa ande mbilimbili ti yanga - ti - komande ti Jéhovah na ndo dunia kue . 
 Tongana e yeke fa nzo tënë , e yeke mû lege na awamango ni ti ga azo ti gbe ti Royaume ti Nzapa . 
 Nga , lege so azo ayeke sara ye na peko ti so ala mä tokua ni ayeke mû lege na Gbia Christ ti hinga ngbanga wa si ala lingbi na ni . 
 Tongaso , kozo lege so na yâ ni e yeke fa dutingo be - ta - zo ti e na Christ ayeke ti mä komandema ti lo so ayeke ti sara tënë ti Royaume ni na azo . ​ — Matthieu 28 : 18 - 20 . 
 Ngbanga ti nyen dutingo be - ta - zo ti aChrétien ayeke na gbe ti tara ? 
 Biani , Satan amû ngangu ti lo kue ti kanga lege na kusala ti fango tënë , na agbia ti sese ayeda pëpe na ngangu ti komande ti Christ so Nzapa amû na lo . 
 Ni la Jésus agboto mê ti adisciple ti lo , lo tene : “ Boi ahon mveni ti lo pëpe . 
 Tongana ala gi Mbi na tënë , fade ala gi i na tënë nga . ” . 
 Tongaso , adisciple ti Christ ayeke na yâ mbeni bira ti yingo so azia dutingo be - ta - zo ti ala na yâ tara . ​ — 2 aCorinthien 10 : 3 - 5 ; aEphésien 6 : 10 - 12 . 
 Na lege wa azo ti gbe ti Royaume ti Nzapa ‘ amû na Nzapa ye so ayeke ti Nzapa ’ ? 
 Ye oko , atâa so azo ti gbe ti Royaume ti Nzapa angbâ be - ta - zo na Gbia ti ala so ala bâ lo pëpe , ala yeke ke pëpe yanga ti azo ti komande . 
 Jésus atene : “ I mû na César ye so ayeke ti César , na i mû na Nzapa ye so ayeke ti Nzapa . ” . 
 Tongaso , andia ti Letäa so ague nde na andia ti Nzapa pëpe , azo ti gbe ti Christ ayeke kpe ni . 
 Ye oko , lâ ni so tongana kota da - ngbanga ti aJuif alondo ti ke ndia ti Nzapa na mungo yanga na adisciple ti Jésus ti kaï fango tënë , na mbeto pëpe me na yekiango ndo ala tene : “ A yeke ngbanga ti e ti mä Nzapa ahon ti mä azo . ” ​ — Kusala 1 : 8 ; 5 : 27 - 32 . 
 Ngbanga ti nyen e lingbi ti hon ndo ti atara so andu dutingo be - ta - zo ti e na mbeto pëpe ? 
 Tâ tënë , a hunda na azo ti gbe ti Christ ti sara ye na mbeto pëpe si ala ngbâ be - ta - zo na Gbia ti ala tongana a sara ngangu na ala . 
 Ye oko , Jésus atene : “ Ngia ayeke na i , tongana azo azonga i , na ala sara ngangu na i , na ala sara tënë ti mvene sioni nde nde na li ti i , ngbanga ti Mbi . 
 I sara ngia , i duti na ngia mingi , teti futa ti i ayeke kota na yayu . ” . 
 Akozo disciple ti Christ abâ tongana nyen atënë so ayeke tâ tënë . 
 Même tongana a pika lani ala ngbanga ti so ala ngbâ ti fa tënë ti Royaume , ala yeke na ngia “ teti A bâ ala alingbi na wungo pono ti ye ti kamene teti Iri so . 
 Lakue , na yâ Temple , na na yâ da ti azo , ala zia pëpe ti fa nda ti tënë , na ti fa Tene - nzoni ti Jésus , Lo so ayeke Christ . ” . 
 Mo lingbi na gonda , ndali ti so mo yeke fa oko bibe ti ngbango be - ta - zo so tongana mo yeke gbu ngangu na yâ akpale , kobela , kui ti mbeni zo ti sewa ti mo wala kangango lege . ​ — aRomain 5 : 3 - 5 ; aHébreu 13 : 6 . 
 Atënë so Jésus atene na Ponce Pilate aye ti fa nyen ? 
 Lani so ade lo ga Gbia pëpe , Jésus afa tënë so na Gouverneur Ponce Pilate , zo ti Rome , lo tene : “ Royaume ti Mbi ayeke ti sese so pëpe ; tongana royaume ti Mbi ayeke ti sese so , ka azo ti Mbi asara bira si Mbi tï na tïtî aJuif pëpe . 
 Me royaume ti Mbi ayeke ti sese so pëpe . ” . 
 Tongaso , azo ti gbe ti Royaume ti yayu ni so ake ti mû ngombe na tere ti mbeni zo wala ti mû mbage na yâ atiri ti azo . 
 Teti so ala yeke be - ta - zo na “ Mokonzi Ti Siriri ” , ala duti nde na yâ akusala kue ti sese so ayeke kangbi yâ ti azo . ​ — Esaïe 2 : 2 - 4 ; 9 : 5 , 6 . 
 Futa ti lakue lakue teti abe - ta - zo 
 Ngbanga ti nyen azo ti gbe ti Christ alingbi ti bâ gigi ti kekereke na beku ? 
 Abe - ta - zo so ayeke na gbe ti Christ , “ Gbia ti agbia ” , ala yeke bâ gigi ti kekereke na beku . 
 Ala yeke ku na bê kue ti bâ lege so lo yeke fa ande na gigi kota ngangu ti lo ti gbia ti yayu . 
 Tanga ti “ amolenge [ be - ta - zo ] ti royaume ” ni so a sa yingo na ndo ti ala ayeke na beku ti duti agbia na tere ti Christ na yayu . 
 So tâ ye ti ngere ngangu si ala yeke ku ni ! . 
 “ Ambeni ngasangbaga ” so ayeke be - ta - zo na Christ ayeke ku kungo ti mä tënë ti Gbia ni so ayeda na ala , so atene : “ Ga , i so tënë nzoni ti Babâ ti Mbi ayeke na ndo i , i ga ahéritier [ ti Paradis ti sese so ayeke na gbe ] ti royaume so A leke teti i giriri na lâ ni so A sara gere ti sese . ” . 
 Tongaso , zia zo kue so ayeke na gbe ti Royaume ni azia na bê ti lo ti sara na Gbia Christ na dutingo be - ta - zo . 
 [ Kete tënë na gbe ni ] 
 Bâ buku Bible afa nyen biani ? 
 na lembeti 216 - 218 , so aTémoin ti Jéhovah asigigi na ni . 
 Mo lingbi ti fa nda ni ? 
 • Ngbanga ti nyen Christ ayeke zo so a lingbi e duti be - ta - zo na lo ? 
 • Na lege wa azo ti gbe ti Christ afa so ala yeke be - ta - zo na lo ? 
 • Ngbanga ti nyen e ye ti duti be - ta - zo na Gbia Christ ? 
 [ Encadré na lembeti 31 ] 
 AMBENI KPENGBA SARANGO YE TI CHRIST 
 Lo sara kangbi pëpe ​ — Jean 4 : 7 - 30 . 
 Lo sara be - nzoni ​ — Matthieu 9 : 35 - 38 ; 12 : 18 - 21 ; Marc 6 : 30 - 34 . 
 Lo fa ndoye so apusu lo ti gbanzi ye na tere ​ — Jean 13 : 1 ; 15 : 12 - 15 . 
 Lo yeke be - ta - zo ​ — Matthieu 4 : 1 - 11 ; 28 : 20 ; Marc 11 : 15 - 18 . 
 Lo bâ mawa ti azo ​ — Marc 7 : 32 - 35 ; Luc 7 : 11 - 15 ; aHébreu 4 : 15 , 16 . 
 Lo yeke nduru ti gbian bibe ti lo ​ — Matthieu 15 : 21 - 28 . 
 [ Foto na lembeti 29 ] 
 Na fango ndoye na popo ti e , e yeke sara ye biani alingbi na “ ndia ti Christ ” 
 [ Afoto na lembeti 31 ] 
 Asarango ye ti Christ apusu mo ti sara na lo be - ta - zo ? 
 Mo leke tere ti mo awe ti sö kuâ ? 
 “ Mo na azo ti da ti mo kue , i lï na yâ arche , teti Mbi bâ mo yeke zo ti mbilimbili na gbele Mbi na popo ti awagame so . ” ​ — GENÈSE 7 : 1 . 
 Nyen la Jéhovah asara lani ti mû lege na azo ti sö kuâ na ngoi ti Noé ? 
 NA NGOI ti Noé , Jéhovah aga lani na “ moa na ndo sese ti azo so ake Nzapa ” , me lo sara nga mbeni ye ti mû lege na azo ti sö kuâ . 
 Tâ Nzapa afa lani na Noé , so ayeke zo ti mbilimbili , anzene nzene ye so a lingbi lo sara ti leke mbeni arche ti bata fini ti azo na ti anyama na yâ Kota Moa ni so ayeke mû sese kue . 
 Tongana ti so a yeke ku na mbage ti mbeni wakua be - ta - zo ti Jéhovah ti sara , “ Noé asara tongaso ” . 
 Biani , “ ye kue so Nzapa akomande lo , lo sara tongaso . ” 
 Na mbeni mbage , a yeke ndali ti so Noé amä yanga si e yeke laso na fini . ​ — Genèse 6 : 22 . 
 2 , 3 . ( a ) Tongana nyen azo ti ngoi ti Noé abâ lani kusala so Noé ayeke sara ? 
 ( b ) Nyen la apusu Noé ti lï lani na yâ arche ? 
 Lekengo arche ni ayeke lani mbeni kete kua pëpe . 
 Peut - être , bê ti azo mingi lani adö ti bâ kusala so Noé na sewa ti lo ayeke sara ni . 
 Ye oko , gi lekengo arche ni so alingbi lani pëpe ti pusu azo so ti bâ biani so ala lingbi ti sö kuâ gi tongana ala lï na yâ ni . 
 Na nda ni , ngoi ti be - nze - pepe ti Nzapa na mbage ti azo ti sioni so ahunzi . ​ — Genèse 6 : 3 ; 1 Pierre 3 : 20 . 
 Na peko ti so Noé na sewa ti lo asara kua ngangu teti angu mingi , Jéhovah atene na lo : “ Mo na azo ti da ti mo kue , i lï na yâ arche , teti Mbi bâ mo yeke zo ti mbilimbili na gbele Mbi na popo ti awagame so . ” 
 Teti so lo yeke na mabe na yâ tënë ti Jéhovah , “ Noé alï na yâ arche ; amolenge ti lo ti koli , wali ti lo , na awali ti amolenge ti lo , ala lï legeoko na lo na yâ arche ” . 
 Ti bata awakua ti lo , Jéhovah akanga yanga ti arche ni . 
 Na ngoi so Kota Moa ni aga na ndo sese , a lingbi lani ti zia bê kue na arche ni tongana ye so Nzapa amû ti sö na fini ti azo . ​ — Genèse 7 : 1 , 7 , 10 , 16 . 
 Aye ti ngoi ti e so akpa tere na ti Noé 
 4 , 5 . ( a ) Jésus ahaka lani ngoi ti singo ti lo na nyen ? 
 ( b ) Aye wa akpa tere na popo ti ngoi ti Noé na ti e ? 
 Jésus atene : “ Legeoko tongana azo asara na lâ ti Noé , fade azo asara tongaso na lâ ti singo ti Molenge Ti Zo nga . ” . 
 Na lege ti atënë so , Jésus afa lani so ngoi ti singo ti lo so zo ayeke bâ lo pëpe ayeke kpa tere na ti Noé . 
 Na a yeke tâ ye so asi ; mbilimbili ngbene ye na ngu 1919 , a yeke fa mbeni tënë ti gbotongo mê na azo ti amara kue legeoko tongana ti so Noé afa lani . 
 Mingi ni , sarango ye ti azo ni akpa tere na ti azo ti ngoi ti Noé . 
 Na lege ti Kota Moa , Jéhovah afuti lani mbeni sese so “ asi na sioye ti ngangu ” . . 
 Ti azo kue so abâ lani Noé na azo ti sewa ti lo , a yeke lani polele so Noé na azo ti sewa ti lo ake ti mû mbage ti ala na yâ asarango ye ti ngangu so . 
 Nde na so , ala mû mbage ti ala na yâ kusala ti lekengo arche ni na yâ ti siriri . 
 Na ndo so nga , e bâ mbeni ye so asara si ngoi ti Noé akpa tere na ti e . 
 Ye ni ayeke so , laso , azo ti nzoni bê alingbi ti “ bâ zo ti mbilimbili nde na zo ti sioni nde , lo so asara kusala ti Nzapa nde na lo so asara kusala ti Lo pëpe nde . ” . 
 Sarango ye ti aTémoin ti Jéhovah na lege ni , na nzobe , na yâ ti siriri nga na wâ agboto lê ti azo so ayeke bâ ndo na lege ni na azia kangbi na popo ti awakua ti Nzapa nga na tanga ti azo . 
 A - Témoin ti Jéhovah ake alege kue ti sarango ngangu na azo na ala zia si yingo ti Jéhovah afa lege na ala . 
 Ndani la , ala yeke na siriri nga ala yeke na mbeni sarango ye so ayeke mbilimbili . ​ — Esaïe 60 : 17 . 
 6 , 7 . ( a ) Nyen la azo ti ngoi ti Noé abâ ni pëpe ? 
 Tongana nyen ye ni akpa tere na ti laso ? 
 ( b ) Atapande wa afa so mingi ni a hinga so aTémoin ti Jéhovah ayeke nde na tanga ti azo ? 
 Azo ti ngoi ti Noé abâ pëpe so a yeke Nzapa si amû lani maboko nga ayeke fa lege na Noé . 
 Ndani la , ala bâ na nene ni pëpe tënë so lo yeke fa nga ala sara ye pëpe alingbi na gbotongo mê so lo yeke mû . 
 Ti laso a yeke tongana nyen ? 
 Atâa so kusala ti aTémoin ti Jéhovah nga na sarango ye ti ala apika bê ti azo mingi , mingi ti azo ni abâ nzo tënë nga na agbotongo mê so alondo na yâ ti Bible na nene ni pëpe . 
 Avoizin ti aTémoin ti Jéhovah , apatron ti ala wala afami ti ala alingbi ti gonda anzoni sarango ye ti ala , me na pekoni ala dema tere ti ala atene : “ Sioni ye ni ayeke so ala yeke aTémoin ti Jéhovah . ” 
 Ye so ala girisa ayeke so a yeke yingo vulu ti Nzapa si apusu aTémoin ti Jéhovah ti fa na gigi anzoni sarango ye tongana ndoye , siriri , nzobe , bê ti sara nzoye , tâ be - ti - molenge na ngangu ti kanga nzara ti tere . 
 Ye so alingbi fade ti pusu azo ti yeda hio na tënë so aTémoin ti Jéhovah ayeke fa . 
 Na tapande , na kodoro ti Russie , aTémoin ti Jéhovah ayeke leke lani mbeni Da ti Royaume . 
 Mbeni koli so lo yeke hon hongo me so lo luti ti sara lisoro na mbeni oko ti azo so ayeke leke da ni atene : “ Mbi de ti bâ mbeni mara place ti kua tongaso pëpe : zo ayeke nyon manga dä pëpe , sämba wala mbangi ayeke sara zo oko pëpe nga mo yeke mä sioni tënë pëpe ! 
 Âmanke mo yeke Témoin ti Jéhovah ! ” 
 Ita - koli ni ahunda lo atene : “ Tongana mbi tene na mo so mbi yeke Témoin ti Jéhovah pëpe , mo yeke yeda ? ” 
 Hio , koli so atene : “ Mbi yeke yeda pëpe . ” 
 Na yâ ti mbeni gbata nde ti kodoro ti Russie ni , bê ti mokonzi - gbata ni adö tongana lo bâ aTémoin ti Jéhovah na lekengo fini Da ti Royaume ti ala . 
 Lo tene so kozo lo bâ ti lo abungbi ti nzapa kue gi legeoko ; me na peko ti so lo bâ tongana nyen aTémoin ti Jéhovah ayeke azo so ayeke mû bê ti ala kue na kua , bango ndo ti lo agbian biaku . 
 So ayeke gi atapande use so afa atene awakua ti Jéhovah ayeke nde mingi na azo so ayeda na akpengba - ndia ti Bible pëpe . 
 Ye so alingbi ti mû lege na e ti sö kuâ na hunzingo ti sioni sese so ayeke nyen ? 
 Na yâ ti angoi so aga ngbii ti si na futingo ti “ sese ti giriri ” na Kota Moa , Noé ayeke lani “ zo ti fa tënë ti mbilimbili ” so ayeke be - ta - zo . 
 Na lâ ti nda ni ti aye ti sese ti laso , awakua ti Jéhovah ayeke fa na azo akpengba - ndia ti lo so ayeke mbilimbili nga ala yeke fa nzo tënë na ndo tongana nyen azo ni alingbi ti sö kuâ ti lï na yâ fini sese . 
 Legeoko tongana ti so a bata lani na yâ arche Noé na sewa ti lo so akpe mbeto ti Nzapa , ye so alingbi ti mû lege na azo ti laso ti sö kuâ ayeke mabe ti ala nga na dutingo ti ala be - ta - zo na bungbi ti Jéhovah so ayeke na sese . 
 Ti sö kuâ , a hunda mabe 
 9 , 10 . 
 Ngbanga ti nyen mabe ayeke kota ye tongana e ye ti sö kuâ na hunzingo ti aye ti sese ti Satan ? 
 Futingo ti sese so ayeke na maboko ti Satan aga tâ nduru awe . 
 A lingbi mbeni zo asara nyen ti sö kuâ ? . 
 Kozoni , a lingbi lo hinga so lo yeke na bezoin ti mbeni ye ti bata lo . 
 Na pekoni , a lingbi lo gi ti wara nzoni na lege ti ye ni so . 
 Azo ti ngoi ti Noé ayeke sara lani akua ti ala ti lâ oko oko tongana ti so ala yeke sara ka lakue na ala bâ pëpe so ala yeke na bezoin ti mbeni ye ti bata ala na kota kpale so ayeke lani nduru ti si . 
 Mbeni ye so atia ala nga ayeke mabe na Nzapa . 
 Me , Noé na sewa ti lo ahinga lani so ala yeke na bezoin ti mbeni ye ti bata ala nga ti sara si ala sö kuâ . 
 Ala yeke nga na mabe na Jéhovah Nzapa , Kota Gbia ti Dunia Kue . 
 Bazengele Paul atene : “ Tongana mabe ayeke pëpe , zo alingbi ga nzoni na lê ti Nzapa pëpe ; teti zo so aga na Nzapa , a yeke ngbanga ti lo ti mä na bê so Nzapa ayeke , na Lo yeke Zo ti futa ye na ala so agi Lo . ” 
 Paul akiri atene : “ Na lege ti mabe , tongana Nzapa awa Noé tënë ti ye so zo ade abâ pëpe , mbeto ti Nzapa asara lo , na lo leke arche ti sö azo ti da ti lo ; na lege so , lo fâ ngbanga na sese so , na lo ga héritier ti mbilimbili so ayeke na lege ti mabe . ” ​ — aHébreu 11 : 6 , 7 . 
 Nyen la e manda na ndo lege so Jéhovah aleke na aye giriri ti bata azo ? 
 Ti sö kuâ na hunzingo ti aye ti sioni sese so , a lingbi e sara ye mingi ahon gi ti mä na bê so a yeke futi ni ande . 
 A lingbi e fa mabe na gigi , e wara nzoni biani na lege ti aye so Nzapa aleke ti mû lege na azo ti sö kuâ . 
 Biani , e yeke na bezoin ti fa na gigi mabe na yâ fini ti Molenge ti Nzapa , Jésus Christ , so lo mû na sandaga ti zi e . 
 Ye oko , a yeke nzoni e dabe ti e so a yeke gi ala so ayeke lani na yâ arche ti Noé si asö kuâ na yâ ti Kota Moa ni . 
 Legeoko nga , akodoro ti bata zo so ayeke na Israël ti giriri ayeke bata lani zo so afâ zo na mbana pëpe gi tongana lo kpe lo gue na yâ ti mbeni oko nga lo ngbâ dä juska kota prêtre ni akui si . 
 Na ngoi ti kä bale - oko ni so atï na ndo kodoro ti Egypte na ngoi ti Moïse , gi akozo molenge ti azo ti Egypte si akui , me akozo molenge ti azo ti Israël asö kuâ . 
 Ngbanga ti nyen ? 
 Ngbanga ti so Jéhovah amû lani yanga na Moïse , lo tene : “ Fade ala [ azo ti Israël , ala ] kamata mênë ti [ taba so ala fâ ti sara na Pâque ] na ala ki mbeni na tere ti yanga ti da , na mbage na mbage , na nduzu ni nga , ti yanga ti da so fade ala yeke te [ taba ni ] na yâ ni . . . . 
 Na zo oko asigigi na yanga ti da ti lo pëpe juska na ndapre . ” . 
 Kozo molenge wa na popo ti azo ti Israël alingbi lani ti kanga mê na yanga so Nzapa amû so na ti sigigi na yâ ti da so a fi mênë na tere ti yanga ni mbage na mbage nga na nduzu ? 
 A lingbi e oko oko e hunda tere ti e na tënë wa , na ngbanga ti nyen ? 
 Tongaso , a yeke tâ na lege ni ti tene e gbu li ti e nzoni na ndo dutingo ti e mveni . 
 E yeke wara nzoni biani na lege ti aye so Jéhovah aleke ti bata e na lege ti yingo ? 
 Na ngoi so kota ye ti vundu ayeke si , ala so agi ti wara aye tongaso si a bata ala ayeke duti ande na ngia mingi nga ala yeke kiri singila mingi . 
 Ti ambeni zo , ala yeke toto na ngule nga na mawa na bê . 
 Agbiango ye yeke yeke na yâ ti bungbi aleke e ti sö kuâ 
 ( a ) Nda ti agbiango ye na yâ ti bungbi ayeke nyen ? 
 ( b ) Fa ambeni ye so a gbian ni yeke yeke na yâ ti bungbi . 
 Jéhovah aga na agbiango ye yeke yeke na yâ ti bungbi ti lo so ayeke na sese . 
 Nda ti agbiango ye so ayeke ti sara si aye so lo leke ti bata e na lege ti yingo aduti pendere , ayengi pëpe nga akpengba . 
 Ti londo na ngu 1870 ti si na ngu 1932 , a yeke lani azo ti yâ ti kongregation si ayeke voté a - ancien na adiacre wala aserviteur ti mungo maboko . 
 Na ngu 1932 , a zia lege ti votengo a - ancien ; kongregation ayeke voté mbeni komite ti kusala ti mû maboko na mbeni wayinda ti kusala so Wabatango Bungbi si ayeke iri lo na kusala . 
 Na ngu 1938 , a leke si aita - koli kue so a iri ala ti yô kungba na yâ kongregation , a iri ala alingbi na aye so Bible afa . 
 Ngbene ye na ngu 1972 , na gbe ti fango lege ti Wabatango Bungbi ti aTémoin ti Jéhovah , a - ancien so a iri ala na kusala awe ayeke mû iri ti aita so alingbi ti sara kua tongana surveillant nga serviteur ti mungo maboko . 
 Na pekoni , a yeke Wabatango Bungbi si ayeke tokua mbeti na akongregation ni tongana lo yeda na aita ni ti yô kungba na yâ ti kongregation . 
 Tongana ngoi ayeke hon , akua ti Wabatango Bungbi aga mingi , na tongaso a gbian ambeni ye ti sara si kua ni ayapu . 
 Kapa ti mandango ye wa ato nda ni na ngu 1959 ? 
 A to nda ni na ngu 1950 , gingo nda ti Psaume 45 : 17 nzoni asara si a zia na sese akapa ti mandango ye so angbâ juska laso . 
 Versê so atene : “ Fade amolenge ti mo akamata place ti ababâ ti mo ; Fade mo sara si ala ga amokonzi ti sese kue . ” 
 A yeke fa ye laso na a - ancien so ayeke mû li ni na yâ ti kongregation ; a fa na ala ti yô kungba na yâ ti bungbi ti Jéhovah laso nga na peko ti Harmaguédon . 
 Ekole ti Kusala ti Royaume ato nda ni na ngu 1959 . 
 Na ngoi ni kâ , mandango ye ni , so ayeke ninga nze oko , ayeke kozoni kue teti aserviteur ti kongregation , so laso a iri ala asurveillant - président . 
 Laso , a kono yâ ti ekole so ti mû fango ye na a - ancien nga na aserviteur ti mungo maboko kue . 
 Na pekoni , aita ni so ayeke mû li ni ti fa ye na Témoin ti Jéhovah oko oko ti yâ ti kongregation ti ala . 
 Na sarango tongaso , azo kue ayeke wara mungo maboko na lege ti yingo nga a mû lege na ala ti maï akode ti ala ti wafango nzo tënë ti Royaume . ​ — Marc 13 : 10 . 
 Fa aye use so na lege ni a yeke bata kongregation ti aChrétien si sioni alï dä pëpe ? 
 Azo so aye ti ga na yâ kongregation ti aChrétien , a yeke ngbanga ti ala ti sara ambeni ye si . 
 Ti tâ tënë ni , azo ti hengo ndo laso alingbi pëpe ti ga na yâ kongregation ti aChrétien legeoko tongana ti so a zia lani lege na ala pëpe ti lï na yâ arche ti Noé . 
 A to nda ni tâ na ngu 1952 , aTémoin ti Jéhovah amû maboko nzoni mingi na mbeni ye so a leke ni ti bata kongregation . 
 Ye ni ayeke ti zia na gigi ti bungbi awasiokpari so agbian bê ti ala pëpe . 
 Ye oko , na ndoye , a yeke mû maboko na awasiokpari so agbian bê ti ala biani ti ‘ sara lege ti mbilimbili teti gere ti ala ’ . ​ — aHébreu 12 : 12 , 13 ; aProverbe 28 : 13 ; aGalate 6 : 1 . 
 Dutingo ti awakua ti Jéhovah na lege ti yingo ayeke tongana nyen ? 
 Maïngo ti awakua ti Jéhovah na lege ti yingo ayeke pëpe mbeni ye so asi gi tongaso . 
 Na lege ti prophète Esaïe , Jéhovah atene : “ Bâ , fade aboi ti Mbi ate , me i duti na nzara ; bâ , fade aboi ti Mbi anyon , me nzara ti ngu asara i ; bâ , fade aboi ti Mbi aduti na ngia , me kamene agbu i ; bâ , fade aboi ti Mbi asara bia teti ngia ayeke na bê ti ala , me i toto teti vundu ayeke na bê ti i , na i toto na vundu teti yingo ti i awoko . ” . 
 Jéhovah angbâ ti mû na e tâ na ngoi ni gbâ ti anzoni kobe ti yingo so amû na e ngangu lakue na lege ti yingo . ​ — Matthieu 24 : 45 . 
 Leke tere ti mo ti sö kuâ 
 Nyen la ayeke mû ande maboko na e ti leke tere ti e ti sö kuâ ? 
 A yeke fadeso ngoi ti “ bi bê ti e na ambeni zo na popo ti e ti wa ala si ala ndoye azo , na ala sara kusala nzoni ; a lingbi e zia ti bungbi pëpe , legeoko tongana ambeni zo asara , me e wa tere ti e na ambeni zo ” . . 
 Ti ngbâ nduru mingi na mbeni oko ti akongregation ti aTémoin ti Jéhovah so wungo ni ahon 98 000 nga ti ngbâ lakue ti sara kusala dä na wâ ayeke mû ande maboko na e ti leke tere ti e ti sö kuâ . 
 Na ngoi so e yeke sara ngangu ti yü “ zo - ti - fini ” nga e yeke sara kue ti mû maboko na ambeni zo ti hinga ye so Jéhovah aleke ti mû lege na ala ti sö kuâ , aita ti e na yâ ti bungbi ayeke mû ande maboko na e . ​ — aEphésien 4 : 22 - 24 ; aColossien 3 : 9 , 10 ; 1 Timothée 4 : 16 . 
 Ngbanga ti nyen mo leke na bê ti mo ti ngbâ nduru mingi na kongregation ti aChrétien ? 
 Satan nga na sioni sese ti lo ayeke na kota nzara ti pusu e yongoro na kongregation ti aChrétien . 
 Ye oko , e lingbi ti ngbâ na yâ ni nga e lingbi ti sö kuâ na hunzingo ti aye ti sioni sese ti laso . 
 Zia ndoye ti e na mbage ti Jéhovah nga bê ti kiri singila ti e ndali ti aye so lo leke ni na ndoye apusu e ti leke na bê ti e ahon ti kozo ti kanga lege na ngangu so Satan ayeke sara ti gue na e yongoro na kongregation . 
 Gbungo li na ndo aye ti nzoni so e wara laso ayeke kiri ande ti kpengba e mingi . 
 E yeke bâ ande ambeni ye ti nzoni so na yâ ti kota tënë ti peko . 
 Mo yeke kiri tënë tongana nyen ? 
 Tongana nyen ngoi ti e akpa tere na ti Noé ? 
 • Kota ye so a hunda ti sö kuâ ayeke nyen ? 
 • Aye wa so a gbian ni yeke yeke asara si ye so Jéhovah aleke ti bata e akpengba ? 
 • Tongana nyen e mveni e lingbi ti leke tere ti e ti sö kuâ ? 
 [ Foto na lembeti 22 ] 
 Azo ti ngoi ti Noé abâ na nene ni pëpe tënë so lo yeke fa 
 [ Foto na lembeti 23 ] 
 Ti bâ na nene ni agbotongo mê so alondo na Nzapa asara nzoni na zo 
 [ Foto na lembeti 24 ] 
 Nda ti Ekole ti Kusala ti Royaume ayeke nyen ? 
 [ Foto na lembeti 25 ] 
 A yeke fadeso ngoi ti ngbâ nduru mingi na kongregation ti aChrétien 
 Tambela na be - biani na wara anzoni ye ti pekoni 
 “ Tënë nzoni ti L’Eternel asara si zo awara mosoro , na Lo zia vundu dä pëpe . ” ​ — APROVERBE 10 : 22 . 
 1 , 2 . 
 Ngbanga ti nyen a yeke nzoni e kpe ti bi bê ahon ndo ni na ndo gigi ti kekereke ? 
 MBENI lâ , mbeni wasenda - ndara ti Amerika atene : “ Ti pensé ahon ndo ni na gigi ti e ti kekereke . . . ayeke kanga lege na e ti wara ngia na yâ ti aye so e yeke na ni laso . ” 
 Tënë so ayeke biani tâ tënë na ndo ti amolenge so abi bê ti ala ahon ndo ni na aye ti nzoni so ala lingbi ti wara ni tongana ala ga kota zo . 
 Ye so ayeke sara si ala yeke hinga anzoni ye ti ngoi so zo angbâ molenge gi na peko ti so ala ga kota zo awe . 
 Même awakua ti Jéhovah nga ayeke wara mara ti bibe so . 
 Na tapande , e aTémoin ti Jéhovah , e yeke ku kungo ngoi so Nzapa ayeke leke paradis na ndo sese alingbi na zendo so lo mû . 
 E yeke ku tâ gi kungo mbeni gigi so kobela , gango mbakoro , pono na pasi ayeke dä pëpe . 
 Atâa so a yeke na lege ni ti ku aye so , nyen la ayeke si tongana gi aye so e yeke ku ti wara kekereke si agbu bê ti e ahon ndo ni na a sara si e girisa anzoni ye so e yeke wara laso na lege ti yingo ? 
 Ye so alingbi ti ga na e vundu mingi . 
 A yeke ngangu pëpe ti tene bê ti e anze na e wara ‘ kobela na bê ti e teti ye ti beku so e yeke ku asi fade pëpe ’ tongana ti so e ye . 
 Akpale ti gigi alingbi ti sara si e tï na yâ ti kota vundu . 
 Ahon ti tene e luti na gbele akpale ni , e lingbi ti maï bibe ti demango tere . 
 Tongana e gbu li na ndo aye ti nzoni so e wara laso na e fa bê ti kiri singila ndali ni , a lingbi ti kanga lege na e ti tï na yâ ti akpale so . 
 Article so ayeke gboto lê ti e na ndo kota tënë wa ? 
 Mbeti ti aProverbe 10 : 22 atene : “ Tënë nzoni ti L’Eternel asara si zo awara mosoro , na Lo zia vundu dä pëpe . ” 
 Pendere dutingo ti yingo so awakua ti Jéhovah ti laso ayeke na ni ayeke pëpe mbeni deba nzoni so amû ngia mingi na zo ? 
 Zia e bâ fadeso ambeni pendere ye so e yeke na ni na lege ti yingo na tongana nyen a ndu e oko oko . 
 Ti mû ngoi ti gbu li na ndo aye ti nzoni so Jéhovah asara na “ zo ti mbilimbili so atambela na be - biani ti lo mveni ” ayeke mû na e ngangu ti leke na bê ti e ti ngbâ ti sara na Babâ ti e so ayeke na yayu na ngia . ​ — aProverbe 20 : 7 . 
 ‘ Tënë nzoni so asara si e wara mosoro ’ laso 
 4 , 5 . 
 Fango ye ti Bible so agbu bê ti mo mingi ayeke so wa ? 
 Ngbanga ti nyen ? 
 E yeke na tâ hingango ye na ndo afango ye ti Bible . 
 Mingi ni , abungbi ti nzapa so atene ala yeke ti Christ atene so ala mä na bê na Bible . 
 Ye oko , ala yeke mä tere pëpe na ndo ti aye so Bible ni afa . 
 Même azo so ayeke sara nzapa oko , mingi ni bango ndo ti ala ayeke nde nde na ndo ye so Mbeti ti Nzapa afa biani . 
 Dutingo ti ala ayeke tâ nde mingi na ti awakua ti Jéhovah . 
 Atâa kodoro ti e , ngobo ti sarango ye ti e wala mara ti e ayeke nyen , e yeke voro Nzapa so e hinga iri ti lo . 
 Lo yeke pëpe mbeni nzapa so lo yeke ota na yâ tere oko na so zo ahinga li ti lo na lo pëpe . 
 E hinga nga so a ga nduru awe ti leke kota tënë so andu droit ti Nzapa ti komande dunia mobimba ; e hinga nga so tongana e duti be - ta - zo na Nzapa , tënë ti droit ti lo so abâ e oko oko kue . 
 E hinga awe tâ tënë na ndo ti azo so akui na e yeke pëpe na mbeto ti mbeni Nzapa so a tene lo yeke sara sana na azo na lê ti wâ ti enfer wala lo yeke tokua ala na purgatoire . ​ — Zo - ti - fa - tene 9 : 5 , 10 . 
 Na ndo ni , a nzere na e mingi ti hinga so e bâ gigi pëpe gi tongaso na lege ti mbeni nyama , me a yeke Nzapa si asara e na image ti lo . 
 Wasungo psaume ahe bia so na Nzapa , lo tene : “ Mbi mû merci na Mo , teti lege so Mo sara mbi ayeke ye ti dongo bê na ye ti kpene . 
 Kusala ti Mo ayeke ye ti kpene , na âme ti mbi ahinga ye so biani . ” ​ — Psaume 139 : 14 . 
 6 , 7 . 
 Aye wa mo wala ambeni zo so mo hinga ala agbian na yâ fini ti ala na so mo bâ ni tongana mbeni deba nzoni ? 
 E sigigi awe na gbe ti asarango ye so ayeke sara sioni na e . 
 Andokua ti asango ayeke gboto mê mingi na ndo sioni ti peko ti nyongo manga , nyongo sämba ahon ndo ni nga na bungbingo koli na wali kirikiri . 
 Mingi ni , azo ayeke mä agbotongo mê so pëpe . 
 Ye oko , ye nyen ayeke si na ngoi so mbeni zo ti nzoni bê amanda so Nzapa ake mara ti aye tongaso nga bê ti lo ayeke so mingi na tere ti azo so ayeke sara ni ? 
 Hio , zo ni ayeke zia lege ti asioni sarango ye so . 
 Atâa so lo zia lege ti aye ni so kozoni kue ti nzere na lê ti Jéhovah Nzapa , lo nga kue lo yeke bâ nzoni mingi na pekoni : lo yeke na nzoni seni nga na siriri ti bê mingi ahon ti kozo . 
 A yeke tâ ngangu na azo mingi ti zia lege ti asarango ye so ayeke sioni . 
 Ye oko , ngu oko oko azo saki mingi ayeke zia lege ni . 
 Ala yeke mû tere ti ala na Jéhovah na a batize ala na yâ ti ngu . 
 Na sarango tongaso , ala fa na lê ti azo so ala zia lege ti aye so Nzapa ake ni so awe . 
 Ye so ayeke mû ngangu na e kue . 
 A kiri a kpengba desizion ti e ti ngbâ lakue ti ke aye so ague na e ti ga ngbâa ti siokpari nga na aye so asara sioni na e . 
 Wango wa ti Bible asara si sewa aduti na ngia ? 
 Sewa ti e ayeke na ngia . 
 Na yâ ti akodoro mingi , dutingo ti asewa ayeke nzoni pëpe . 
 Amariage mingi ahunzi na kengo tere , na fani mingi amolenge ayeke ngbâ na kä ti pekoni na bê ti ala . 
 Na yâ ti ambeni kodoro ti Poto , tongana a mû asewa 100 , asewa 20 ayeke ti so babâ wala mama gi lo oko si ayeke bata amolenge ni . 
 Na ndo tënë ti sewa , tongana nyen Jéhovah amû maboko na e ti tambela na lege ti be - biani ? 
 E hunda na mo ti diko mbeti ti aEphésien 5 : 22 – 6 : 4 , na bâ pendere wango so Mbeti ti Nzapa amû na akoli , awali nga na amolenge . 
 Ti sara ye alingbi na ye so a tene na yâ ti aversê so nga na ambeni versê nde ayeke kpengba biani songo ti koli na wali ti lo , a yeke mû maboko na ababâ na mama ti bata amolenge na lege ni nga a yeke sara si sewa aduti na ngia . 
 So ayeke mbeni ye ti nzoni so amû na e ngia mingi pëpe ? 
 9 , 10 . 
 Tongana nyen bango ndo ti e na ndo gigi ti kekereke ayeke nde na ti azo ti sese so ? 
 E yeke tâ na beku so akpale ti sese so aga nduru ti hunzi awe . 
 Atâa kode so senda - ye asigigi na ni nga na ngangu so ambeni kota zo ti kodoro ayeke sara na bê ti ala kue , ade a leke pëpe akota kpale ti ngoi ti e . 
 Ade ti ninga mingi pëpe , Pakara Klaus Schwab , so asigigi na Bungbi so abâ lege ti kpale ti konomi ti dunia , atene : “ Wungo ti akpale ti dunia so angbâ gi ti gue na li ni , me ngoi ti leke na ni ayeke mingi pëpe . ” 
 Lo sara tënë ti “ akpale so andu amara kue tongana tënë ti awabingo kpale so a iri ala aterroriste , bubango ti aye so angoro zo nga na tënë ti nginza so gere ni aluti nzoni pëpe . ” 
 Ti hunzi tënë ti lo , Schwab atene : “ Ti ndembe so , azo ayeke na bezoin ti sara kua maboko na maboko nga ti londo hio ti sara ambeni kpengba ye ti leke akpale so dunia ayeke wara . ” 
 Atâa so angu ayeke hon , a bâ so beku ti tene gigi ti azo aga nzoni ayeke dä pëpe . 
 A yeke tâ ye ti ngia mingi ti hinga so Jéhovah aleke awe mbeni ye so alingbi ti kaï akpale kue ti azo ; ye ni ayeke Royaume ti Nzapa so Messie ayeke Gbia ni . 
 Na lege ti Royaume so , fade tâ Nzapa ayeke “ sara si bira awe ” nga lo yeke sara si “ siriri ayeke mingi ” . . 
 Fade Jésus Christ , Gbia so a sa yingo na ndo ti lo , ‘ asö zo so ye amanke lo mingi , zo ti vundu na wanzinga , nga lo ton âme ti ala na yâ ye ti ngangu na sioye ’ . . 
 Na gbe ti Royaume ni , fade kpale ti kobe ayeke duti dä pëpe . 
 “ Fade [ Jéhovah ambô ] ngule kue na lê ti [ e ] , na kui ayeke mbeni pëpe . 
 Vundu , wala toto , wala sana , ayeke mbeni pëpe teti kozo ye ni ahon awe . ” . 
 Royaume ni ato nda ti komande na yayu awe nga na yâ ti kete ngoi lo yeke sara ye ti leke akpale kue na ndo sese . ​ — Daniel 2 : 44 ; Apocalypse 11 : ​ 15 . 
 11 , 12 . ( a ) Sarango ngia ayeke ga na zo tâ ngia so ayeke ti lakue lakue ? 
 Fa nda ni . ( b ) Nyen la ayeke ga na tâ ngia na zo ? 
 E hinga ye so ayeke ga na tâ ngia na zo . 
 Nyen la ayeke ga na tâ ngia na zo ? 
 Mbeni wandara so amanda ye na ndo sarango ye ti zo atene so aye ota la ayeke sara si zo aduti na tâ ngia : aye ni ayeke sarango ngia , mungo tere ti mo ti sara mbeni ye ( na tapande , kua wala bango lege ti sewa ) nga sarango aye teti nzoni ti azo . 
 Na popo ti aye ota so , lo fa sarango ngia tongana ye so ayeke nga kota ye pëpe , na lo tene : “ A yeke nzoni a fa tënë so na azo ngbanga ti so fini ti mingi ti ala angoro gi na tere ti sarango ngia . ” 
 Bible atene ti lo nyen na ndo tënë ti sarango ngia ? 
 Salomon , gbia ti Israël ti giriri , atene : “ Mbi tene na bê ti mbi , Ga , mbi tara mo na lege ti ngia , tongaso mo sara ngia . 
 Bâ , ye so kue ayeke senge senge nga . 
 Mbi tene , Hengo ngia ayeke ye ti buba , na ngia asara nyen ? ” . 
 Ti Mbeti ti Nzapa , ngia so zo ayeke wara na peko ti sarango ngia ayeke gi teti kete ngoi . 
 Ka ti so a tene zo ayeke wara tâ ngia na lege ti mungo tere ti lo ti sara kua ayeke tongana nyen ? 
 E yeke na mbeni pendere kusala so e lingbi ti bi tere ti e kue dä ti sara ni : a yeke fango tënë ti Royaume nga na sarango adisciple . 
 Na ngoi so e yeke fa na azo tënë so amû salut na so a fa nda ni na yâ ti Bible , e yeke sara mbeni kua so na pekoni e mveni nga na azo so amä e alingbi ti sö kuâ . 
 E so e yeke “ afon Nzapa na kusala ” , e bâ so “ ngia ayeke na zo so amû ye , ahon ngia ti lo so akamata ye . ” . 
 Kusala so asara si gigi ti e aga nzoni nga amû lege na Wasarango ye ti kiri tënë na Satan Zabolo so ayeke gi yanga ti lo . 
 Biani , Jéhovah afa na e so batango tënë ti lo ayeke ga na e tâ ngia so ayeke ti lakue lakue . ​ — 1 Timothée 4 : 8 . 
 ( a ) Tongana nyen Ekole ti Kusala ti aChrétien ayeke mbeni nzoni ye so e lingbi ti duti na ngia ngbanga ni ? 
 ( b ) Tongana nyen mo wara nzoni na lege ti Ekole ti Kusala ti aChrétien ? 
 E yeke na mbeni kpengba kapa ti mandango ye so ayeke sara nzoni na e mingi . 
 Gerhard ayeke ancien na yâ ti mbeni kongregation ti aTémoin ti Jéhovah . 
 Ti fa aye so asi na lo na ngoi so lo de maseka , lo tene : “ Na tango so mbi de lani maseka , mbi yeke na kota kpale ti sarango tënë . 
 Tongana mbeto asara mbi , mbi yeke sara tënë nzoni pëpe na mbi yeke to nda ti tene guguma . 
 Mbi bâ tere ti mbi so mbi ngbâ na peko na mbi yeke na vundu . 
 Babâ na mama ti mbi azia mbi lani na mbeni ekole so ayeke fa kode ti sarango tënë , me ye ni so amû maboko na mbi pëpe . 
 Na lege ti mitele , mbi yeke senge , me kpale ni ayeke na yâ ti li ti mbi . 
 Ye oko , mbeni pendere ye ayeke dä so Jéhovah aleke ni : Ekole ti Kusala ti aChrétien . 
 Mungo mbage ti mbi na ekole so amû na mbi ngangu . 
 Mbi sara kue ti sara ye alingbi na aye so mbi manda . 
 Na mbi wara nzoni dä mingi ! 
 Lê ti atënë ti mbi avuru , vundu ayeke sara mbi mbeni pëpe na mbi yeke fa tënë na mbeto pëpe ahon ti kozo . 
 Fadeso , mbi yeke mû même adiskur . 
 Mbi kiri singila mingi na Jéhovah so asara si gigi ti mbi aga nzoni na lege ti ekole so . ” 
 Lege so Jéhovah ayeke fa ye na e ti sara na kusala ti lo ayeke mbeni ye so e lingbi ti duti na ngia ngbanga ni . 
 14 , 15 . 
 Na yâ ti akpale , maboko wa ayeke dä lakue ? 
 Fa mbeni tapande ni . 
 E mveni e lë songo na Jéhovah nga sewa ti aita na ndo sese kue so ayeke beoko ayeke mû maboko na e . 
 Katrin , so lo yeke na kodoro ti Zamani , ayeke lani na vundu mingi ti mä aye so asi na peko ti so sese na Asie ti mbongo ayengi ngangu si kota ngu asuku na abuba lani aye mingi . 
 Molenge ti lo ti wali ague lani na Thaïlande tongana kpale so asi . 
 Lango oko na ambeni ngbonga na ndo ni , mama so ahinga pëpe wala molenge ti lo ti wali ayeke senge wala lo yeke na popo ti azo so awara kä wala akui , so wungo ti ala ayeke gue gi na li ni lani . 
 Bê ti Katrin adë tongana a pika singa na lo ti tene na lo so molenge ti lo ayeke senge . 
 Maboko wa Katrin awara lani na yâ ti angoi ti gingo bê so ? 
 Lo tene : “ Mbi mû mingi ti angoi so kue ti sambela Jéhovah . 
 Lege mingi , mbi bâ tongana nyen sambelango Jéhovah amû na mbi ngangu nga na siriri ti bê mingi . 
 Na ndo ni , aita ti mbi ti yingo so ayeke na ndoye aga abâ mbi na amû maboko na mbi . ” . 
 So lo sambela Jéhovah nga so aita ti lo ti yingo so andoye lo adë bê ti lo asara nzoni na lo . 
 Tongana fade a yeke ni pëpe , ka dutingo ti Katrin ayeke duti sioni mingi . 
 Kpengba songo so e yeke na ni na Jéhovah , na Molenge ti lo nga na sewa ti aChrétien ayeke mbeni ye ti nzoni so mara ni ayeke dä pëpe , a yeke ye ti ngere ngangu na a lingbi e zia ni pëpe . 
 Mû mbeni tapande so afa atene beku ti londongo ti akuâ ayeke mbeni kpengba ye . 
 E yeke na beku ti kiri ti bâ tere na afami ti e so akui . 
 Mbeni maseka - koli so iri ti lo ayeke Matthias akono na yâ ti mbeni sewa ti aTémoin ti Jéhovah . 
 Ye oko , teti so lo bâ na nene ni pëpe aye ti nzoni so ayeke na yâ ti bungbi ni , lo gue yongoro na ni na ngoi so lo kono . 
 Laso , lo tene : “ Mbi na babâ ti mbi e sara tâ nzoni lisoro lâ oko pëpe . 
 Teti angu mingi , mbi na lo e papa fani mingi . 
 Atâa so kue , lo ye si gigi ti mbi aga nzoni . 
 Lo ye mbi lani mingi , me na ngoi ni so , mbi hinga ti mbi tongaso pëpe . 
 Na ngu 1996 , mbeni ngangu kobela abi lo ; mbi duti na tere ti lo , mbi gbu maboko ti lo na mbi toto ngangu ; mbi tene na lo so mbi yeke na vundu mingi ngbanga ti aye kue so mbi sara lani , nga mbi tene na lo so mbi ye lo mingi . 
 Me na yâ dutingo ti lo so , lo mä mbi pëpe , na kete na pekoni lo kui . 
 Tongana mbi wara ande lege ti tingbi na babâ ti mbi na londongo ti akuâ , e yeke kiri ti lë nzoni songo na popo ti e . 
 Na lo yeke duti ande na ngia mingi ti mä so mbi yeke ancien fadeso nga mbi na wali ti mbi e yeke apionnier . ” 
 Beku ti londongo ti akuâ ayeke tâ mbeni ye ti nzoni mingi teti e . 
 “ Lo zia vundu dä pëpe ” 
 Ti gbu li na ndo aye ti nzoni so Jéhovah asara alingbi ti sara nyen na e ? 
 Jésus Christ atene tënë so na ndo Babâ ti lo , lo tene : “ Lo sara si lâ ti Lo asu na ndo azo ti sioni na azo ti nzoni , na Lo sara si ngu apika na ndo azo ti mbilimbili na azo ti kirikiri . ” . 
 Tongana Jéhovah Nzapa ayeke sara nzoni même na azo ti kirikiri nga na azo ti sioni , lo yeke sara ni mingi ahon so na ala so atambela na lege ti be - biani . 
 Psaume 84 : 12 atene : “ Ala so atambela mbilimbili , [ Jéhovah agbanzi ] ye oko ti nzoni na ala pëpe . ” 
 Tongana e gbu li na ndo lege so lo yeke bi bê mingi na azo so aye lo , bê ti e asi singo na ngia nga na tënë ti singila . 
 ( a ) Na lege wa Jéhovah ayeke zia vundu na tere ti deba nzoni ti lo pëpe ? 
 ( b ) Ngbanga ti nyen awakua ti Nzapa mingi so ayeke be - ta - zo ayeke bâ pasi ? 
 “ Tënë nzoni ti L’Eternel ” wala deba nzoni ti lo ayeke ye so asara si awakua ti lo aduti nzoni na lege ti yingo . 
 Na lo dë bê ti e so “ Lo zia vundu dä pëpe . ” . 
 Tongaso , ngbanga ti nyen abe - ta - zo ti Nzapa ayeke wara atara mingi so ayeke sara ala sana nga na pasi ? 
 Akpale ayeke si na e ngbanga ti akota nda ti tënë ota : Kozoni , e yeke na bibe ti e so adengi mingi na mbage ti siokpari ; use ni , e yeke na Satan na ayingo sioni ti lo ; ota ni , e yeke na sioni sese so . 
 Atâa so Jéhovah azia lege na aye ti sioni ti si na e , aye ti sioni ni so alondo na lo pëpe . 
 Teti biani “ matabisi kue ti nzoni na matabisi kue so alingbi kue alondo na nduzu azu , a londo na tïtî Babâ ti lumière ” . . 
 Adeba nzoni ti Jéhovah ayeke ga na vundu na zo pëpe . 
 Nyen la ayeke ku azo so angbâ ti tambela na be - biani ? 
 Ti wara aye ti nzoni na lege ti yingo a hunda ti ga nduru na Nzapa lakue . 
 Na ngoi so e yeke lë kpengba songo na lo , e yeke ‘ leke nzo gere teti lâ ni so ayeke ga , si e lingbi gbu fini so ayeke tâ fini biani ’ , so ti tene fini ti lakue lakue . 
 Na yâ ti fini sese ti Nzapa , e yeke wara ande amosoro na lege ti yingo nga na aye ti nzoni na lege ti mitele . 
 Tâ fini ni ayeke duti ande ye so ala kue so ‘ amä yanga ti Jéhovah ’ ayeke wara ni . 
 Na bê kue , zia e ngbâ ti tambela na be - biani nga na ngia . 
 Mo manda nyen ? 
 • Ngbanga ti nyen a yeke lege ti ndara pëpe ti pensé ahon ndo ni na ndo gigi ti kekereke ? 
 • Aye ti nzoni wa e yeke wara laso ? 
 • Ngbanga ti nyen awakua be - ta - zo ti Nzapa ayeke bâ pasi ? 
 Jéhovah ‘ afa nda ti ye na lâ ni so ye ni akomanse ’ 
 “ Mbi so Mbi lingbi fa nda ti ye na lâ ni so ye ni akomanse ; na lâ ti giriri , Mbi fa tënë ti ye so ade asi pëpe . ” ​ — ESAÏE 46 : 10 . 
 NA BÏ , aturugu so ayeke awato ahon yeke yeke na yâ ti Ngu ti Euphrate ti gue ti lï na yâ ngangu kodoro ti Babylone . 
 Tongana ala yeke pusu nduru na yanga ti kodoro ni , lê ti ala atï na ndo mbeni ye so apika bê ti ala . 
 Akota porte use ti gbagba ti Babylone angbâ na zingo ni ! 
 So ala sigigi na yâ ngu ni awe , ala lï na yâ kodoro ni . 
 Hio tongaso , kodoro ni atï . 
 Cyrus , so ayeke na li ti ala , amû hio komandema ti kodoro ni nga na pekoni lo to mbeni mbela so azi azo ti Israël so ayeke ngbâa . 
 Ala saki mingi mingi akiri na kodoro ti ala ti kiri na vorongo ti Jéhovah na place ni na Jérusalem . ​ — 2 Chronique 36 : 22 , 23 ; Esdras 1 : 1 - 4 . 
 Aye so asi na ngu 539 ti si na 537 kozo ti Christ , na laso awasungo mbaï ayeda na ni . 
 Ye so apika bê ayeke so a hinga tënë ti aye so ngu 200 tongaso kozoni si asi . 
 Yingo ti Jéhovah apusu prophète ti lo Esaïe ti fa tënë ti tingo ti Babylone ngu mingi kozoni . 
 Nzapa afa gi pëpe aye so angoro tingo ti Babylone , me nga iri ti mokonzi so fade amû kodoro ni . 
 * Na azo ti Israël so ayeke lani atémoin ti lo , Jéhovah atene : “ I dabe i na kozo ye ti giriri ; teti Mbi yeke Nzapa , na mbeni ayeke pëpe ; Mbi yeke Nzapa , na mbeni tongana Mbi ayeke pëpe , Mbi so Mbi lingbi fa nda ti ye na lâ ni so ye ni akomanse ; na lâ ti giriri , Mbi fa tënë ti ye so ade asi pëpe . ” . 
 Jéhovah ayeke biani mbeni Nzapa so ahinga kozoni ye so fade asi . 
 Juska ndo wa Nzapa ahinga ye na ndo kekereke ? 
 Jéhovah ahinga kozoni ye so fade e oko oko e yeke sara ? 
 Ti tâ tënë ni , a fa kozoni awe ye so ayeke si na kekereke ti e ? 
 Fade e yeke bâ akiringo tënë ti Bible na ahundango tënë so nga na ambeni so ague oko na ni na yâ article so nga na yâ article ti peko . 
 Jéhovah : Nzapa ti prophétie 
 Teti Jéhovah ayeke na ngangu ti hinga kozoni ye so ayeke si , lo pusu awakua ti lo ti giriri ti sû aprophétie mingi , so amû lege na e ti hinga kozoni ye so Jéhovah aleke ti sara . 
 Jéhovah atene : “ Bâ , tënë ti giriri aga tâ tënë , na Mbi fa tënë ti fini fadeso ; Mbi fa tënë na i kozoni si ye ni asi . ” . 
 Bâ kota matabisi so a mû gi na mara ti Nzapa ! 
 Prophète Amos amû na e zendo so : “ Fade Seigneur L’Eternel asara ye oko pëpe tongana Lo fa tënë ti lingo ti bê ti Lo na aboi ti Lo aprophète kozoni pëpe . ” 
 Hingango ye kozoni tongaso aga na kungba ti lo . 
 Bâ kpengba tapande so Amos amû na pekoni : “ Bamara atoto awe ; zo nyen ayeke na mbeto pëpe ? ” 
 Tâ gi tongana ti so toto ti bamara ayeke yengi fade fade zo na nyama so ayeke nduru na lo , tongaso aprophète tongana Amos afa hio tënë ti Jéhovah . 
 “ Seigneur L’Eternel asara tënë awe ; zo nyen alingbi ke ti fa tënë na iri ti Nzapa ? ” ​ — Amos 3 : 7 , 8 . 
 Fade “ tënë ” ti Jéhovah “ awu ” 
 Na lege ti prophète ti lo Esaïe , Jéhovah atene : “ Fade wango ti Mbi angbâ , na fade Mbi sara ye kue so bê ti Mbi aye . ” . 
 “ Wango ” ti Nzapa , so ti tene ye ti bê ti lo wala ye so lo leke awe ti sara na ndo ti Babylone , andu iringo Cyrus ti kodoro ti Perse ti ga ti mû Babylone . 
 Jéhovah afa tënë ti ye so angu mingi kozoni . 
 Tongana ti so e tene fade awe , ye ni aga tâ tënë na ngu 539 kozo ti Christ . 
 Angu ngbangbo osio tongaso kozoni si Cyrus ahon Babylone na ngangu , azo ti Ammon na ti Moab abungbi tere ti ala ti ga na bira na ndo ti Gbia Josaphat ti sese ti Juda . 
 Na bê kue lo sambela : “ O L’Eternel , Nzapa ti akotara ti e , Mo yeke Nzapa so ayeke na yayu pëpe ? 
 na Mo yeke Zo ti komande aroyaume ti amara kue pëpe ? 
 Ngangu ayeke na tïtî Mo si ye oko alingbi luti na gbele Mo pëpe . ” . 
 Esaïe afa nga mara ti ziango bê so tongana lo tene : “ L’Eternel Ti Sabaoth aleke ye so na bê ti Lo , na zo nyen alingbi sara si ye so aga senge ? 
 Lo ye tïtî Lo , na zo nyen alingbi sara si tïtî Lo akiri ? ” . 
 Na pekoni , na lâ ni so li ti lo aga nzoni na peko ti fou so asara lo , na tâ be - ti - molenge Gbia Neboukadnetsar ti Babylone ahinga tënë so : “ Zo oko alingbi gbanzi tïtî [ Nzapa ] pëpe , wala tene na Lo , Mo sara nyen ? ” . 
 Biani , Jéhovah amû zendo so na azo ti lo : “ Fade tënë so asigigi na yanga ti Mbi . . . akiri na Mbi senge pëpe , me a sara ye so Mbi ye , na fade tënë ni awu na kusala so Mbi to lo dä . ” . 
 Zia e hinga biani so fade “ tënë ” ti Jéhovah aga lakue tâ tënë . 
 Ye so Nzapa aleke ti sara alingbi tï na ngu pëpe . 
 Nzapa ti “ ye so lo leke na bê ti lo giriri kozoni 
 teti lakue lakue ” 
 Na yâ mbeti ti lo na aChrétien ti Ephèse , bazengele Paul atënë Nzapa ayeke na “ ye so Lo leke na bê ti Lo giriri kozoni teti lakue lakue ti sara ” . . 
 So ayeke gi mbeni kusala so a leke awe ti sara pëpe , mo bâ mo tene a lingbi fade Nzapa asara mbeni plan ti aye so lo ye ti sara . 
 Nde na so , tënë ni andu desizion so Jéhovah amû awe ti sara ye so lo leke giriri kozoni ndali ti azo kue nga na sese . 
 Ti mû maboko na e ti hinga so ye so Jéhovah aleke awe ti sara ayeke tï ka na ngu pëpe , zia e bâ kozo prophétie ti Bible . 
 Zendo so ayeke na Genèse 3 : 15 afa so hio na peko ti so Adam na Eve asara siokpari , Jéhovah amû desizion ti tene wali ti lo na lege ti fä adü mbeni hale , wala mbeni molenge - koli . 
 Jéhovah abâ nga kozoni ye ti peko ti kengo tere so ayeke na popo ti wali ti lo na Satan nga na popo ti ahale ti ala . 
 Atâa so Jéhovah ayeke zi ande lege ti tene a mboko nda - gere ti Hale ti wali ti Nzapa ni , fade na ngoi so Nzapa adiko awe , Hale ni ayeke mboko ngbo ni , wala Satan Zabolo , na li ti lo . 
 Me kozoni na ngoi so , fade ye so Jéhovah aleke ti sara ayeke gue biani na li ni na lege ti ahale so Jéhovah asoro juska na gango ti Jésus tongana Messie ti zendo ni . ​ — Luc 3 : 15 , 23 - ​ 38 ; aGalate 4 : 4 . 
 Ye so Jéhovah adiko giriri kozoni 
 Na ndo kusala ti Jésus na yâ ye so Nzapa aleke giriri ti sara , bazengele Pierre asû tënë so : “ Nzapa ahinga [ Jésus ] biani giriri kozoni si A sara gere ti sese , me A fa Lo na gigi na ngoi ti nda ni teti i . ” . 
 So ti tene Jéhovah afa kozoni awe na tongo nda ni so fade Adam na Eve ayeke sara siokpari na so fade a yeke hunda ti wara mbeni sandaga , na lege ti Jésus Christ , ti futa ndali ni ? 
 Oko pëpe . 
 Tënë “ sara gere ” ayeke kiringo peko ti mbeni tënë na Grec so nda ni aye ti tene “ bingo hale ni na sese . ” 
 Mbeni “ bingo hale ni na sese ” , wala mbeni mengo ngo ti mbeni zo wala hale aduti lani dä kozoni si Adam na Eve asara siokpari ? 
 Oko pëpe . 
 A yeke lani gi na peko ti kengo yanga ti ala si Adam na Eve adü amolenge . 
 Tongaso , a yeke na peko ti kengo yanga me kozoni ti tene Adam na Eve adü molenge si Jéhovah adiko tënë ti gango ti “ hale ” ni . 
 Kui ti Jésus na londongo ti lo na popo ti akuâ asara si sandaga ti lo , so a leke na ndoye ti zi azo , abâ gigi ; na lege ti mênë ti lo so fade a lungula siokpari so adü zo na ni nga na akusala kue ti Satan . ​ — Matthieu 20 : 28 ; aHébreu 2 : 14 ; 1 Jean 3 : 8 . 
 Nzapa adiko giriri kozoni nga tënë ti mbeni ye so andu gango tâ tënë ti ye so lo leke ti sara . 
 Tënë ni asigigi na yâ mbeti so Paul asû na aÉphésien , so bê ti Nzapa aye “ ti bungbi ye kue na yâ Christ , ye ti ayayu , na ye ti sese . ” 
 Na pekoni , na ndo tënë ti “ ye ti ayayu ” , so ti tene ala so a soro ala tongana afon Christ na yâ ye ti héritier ti lo , Paul atene : “ A diko e giriri kozoni na lege ti tënë ti bê ti Lo , na Lo sara ye kue tongana bê ti Lo aye . ” . 
 Biani , Jéhovah adiko giriri kozoni ti tene mbeni wungo ti azo aduti ande na yâ use mbage ti hale ti wali ti Nzapa si legeoko na Christ ala kangbi anzoye ti ye so Nzapa amû ti zi zo . 
 Bazengele Pierre asara tënë ti ala tongana “ mara ti nzoni - kue ” . . 
 Bazengele Jean awara lani matabisi ti hinga na lege ti mbeni suma wungo ti ala so fade ayeke bungbi na Christ ti ga afon héritier ti lo : 144 000 . 
 Na tere ti Christ so ayeke Gbia ni , ala yeke sara kusala teti “ sepelango gloire ti [ Nzapa ] . ” ​ — aEphésien 1 : 12 - 14 . 
 Wungo ti azo 144 000 so a diko giriri awe aye ti tene pëpe so ambeni zo ayeke dä so a diko ala kozoni tongana azo so ayeke sara na Nzapa be - ta - zo . 
 Tâ tënë , gbotongo mê ti Mbeti ti Nzapa so a sû na yanga ti Grec ayeke kozoni kue ti fa lege na ti kpengba ala so a sa yingo na ndo ala ti bata be - biani na ti bata tere ti ala ti lingbi na iringo ndo ti gue na yayu . 
 Jéhovah ahinga kozoni so fade azo 144 000 ayeke lingbi ti sara kusala ti ye so lo leke awe . 
 Me ti tene azo so a iri ala alingbi , a bâ ye so ala soro ti sara na fini ti ala ; a yeke mbeni desizion so a lingbi zo oko oko na popo ti ala amû . ​ — Matthieu 24 : 13 . 
 Ye so Jéhovah ahinga giriri kozoni 
 Teti Jéhovah ayeke Nzapa ti prophétie na ti ye so lo leke awe ti sara , tongana nyen lo yeke sara kusala na ngangu ti lo ti hinga ye kozoni ? 
 Kozoni kue , zia e hinga so alege kue ti Nzapa ayeke tâ tënë , mbilimbili nga ayeke ndoye . 
 Lani so lo sû mbeti na aChrétien Hébreu ti ngoi ti akozo Chrétien , bazengele Paul ayeda so deba ti Nzapa na zendo ti lo ayeke ‘ aye use so alingbi changé pëpe ( Nzapa alingbi sara mvene na yâ aye so pëpe ) ’ . . 
 Na yâ mbeti ti lo na Tite , Paul asara nga tënë ni , tongana lo tene so Nzapa “ alingbi sara mvene pëpe ” . ​ — Tite 1 : 2 . 
 Na ndo ni , atâa so Jéhovah ayeke na ngangu ahon kue , lo sara ye kirikiri lâ oko pëpe . 
 Moïse afa Jéhovah tongana “ Nzapa ti be - biani , Lo yeke na sioni oko pëpe , Lo yeke mbilimbili na nzoni - kue . ” . 
 Ye kue so Jéhovah asara ague oko na nzoni sarango ye ti lo . 
 Akusala ti lo afa na gigi kamba so alingbi kue so ayeke na popo ti akota sarango ye ti lo so ayeke ndoye , ndara , mbilimbili na ngangu . 
 Bâ tongana nyen tënë ti aye so kue asigigi na yâ ye so asi lani na yaka ti Eden . 
 Tongana Babâ ti ndoye , Jéhovah amû lani na azo ye kue so ala yeke na bezoin ni . 
 Lo mû na Adam ngangu ti gbu li , ti bi bê na ndo tënë na lege ni , na ti mû desizion . 
 Nde na nyama so asara ye gi tongaso , Adam ayeke lani na ngangu ti soro popo ti aye . 
 Ni la tongana Nzapa na ndo trône ti lo na yayu kâ abi lê ti lo na sese ti ‘ bâ ye kue so Lo sara , bâ , a yeke nzoni mingi . ’ ​ — Genèse 1 : 26 - 31 ; 2 Pierre 2 : 12 . 
 Lâ ni so Jéhovah alu ndia na Adam ti te pëpe “ keke ti hinga nzoni na ti hinga sioni , ” lo mû wango nzoni si Adam alingbi hinga mbilimbili ye wa ti sara . 
 Lo zi lege na Adam ti te “ le - keke kue ti yaka ” ni , me pëpe mbeni oko na lo gboto mê ti lo na ndo sioye ti peko ti tengo le - keke ti keke so lo gbanzi ni . 
 Lo fa polele na Adam aye ti peko ti akusala ti lo . 
 Fade Adam asara nyen ? 
 Biani Jéhovah asoro pëpe ti hinga kozoni ye so fade Adam ( nga na Eve ) asara , atâa so lo yeke na ngangu ti hinga ye kue so fade asi kozoni . 
 Tongaso tënë ni ayeke pëpe ti bâ wala Jéhovah alingbi ti hinga tënë ti ye so ayeke si kekereke , me ti bâ wala lo soro ti sara tongaso . 
 Na ndo ni , e lingbi ti tene so Jéhovah , teti lo yeke Nzapa ti ndoye , lo yeke ye fade pëpe na lo yeke fa fade kozoni pëpe na mbana tënë ti kengo yanga so asi nga na asioye kue so aga na pekoni . 
 Tongaso , tongana mbeni tënë andu ngangu ti Jéhovah ti hinga ye kozoni , Jéhovah ayeke soro popo ti aye ni . 
 So Jéhovah ayeke soro popo ti aye si lo sara kusala na ngangu ti lo ti hinga ye kozoni , aye ti tene so kamême ambeni ye atia lo ? 
 Oko pëpe . 
 Moïse afa Jéhovah tongana “ Tênë ni , ” na lo kiri lo tene : “ Kusala ti Lo alingbi kue . ” 
 Nzapa ayeke na gunda ti asioye so siokpari ti zo aga na ni pëpe . 
 Aye ti vundu so e kue e hinga laso ayeke ndali ti Adam so ake yanga na mbana . 
 Bazengele Paul atene lani polele so “ siokpari aga na sese so na lege ti zo oko , na kui aga na lege ti siokpari , tongaso kui asi na azo kue , teti azo kue asara siokpari . ” ​ — Deutéronome 32 : 4 , 5 ; aRomain 5 : 12 ; Jérémie 10 : 23 . 
 Na yâ lisoro ti e juska ge , e bâ so mbeni ye ti kirikiri ayeke na yâ Jéhovah pëpe . 
 Nde na so , ngangu ti Jéhovah , akpengba sarango ye ti lo na akpengba - ndia ti lo ague oko na ye so lo leke awe ti sara . 
 Teti lo yeke Nzapa ti prophétie , Jéhovah ‘ afa nda ti ye na lâ ni so ye ni akomanse ; na lâ ti giriri , lo fa tënë ti ye so ade asi pëpe . ’ . 
 E bâ nga so lo yeke sara kusala na ngangu ti lo ti hinga ye kozoni na yâ ti aye kue pëpe . 
 Tongaso , tongana nyen tënë ni andu fini ti e ? 
 Tongana nyen e lingbi ti hinga so adesizion ti e alingbi biani na ye so Nzapa aleke awe na ndoye ti sara ? 
 Na adeba nzoni wa fade e wara na sarango tongaso ? 
 Fade article ti peko ayeke bâ ahundango tënë so . 
 [ Akete tënë na gbe ni ] 
 Bâ mbeti Un livre pour tous , lembeti 28 , so aTémoin ti Jéhovah asigigi na ni . 
 Mo lingbi ti fa nda ni ? 
 • Atapande wa ti giriri afa so “ tënë ” ti Nzapa “ awu ” lakue na kusala ni ? 
 • Ye wa Jéhovah adiko awe so ague oko na “ ye so Lo leke na bê ti Lo giriri kozoni teti lakue lakue ti sara ” ? 
 • Na lege wa Jéhovah asara kusala na ngangu ti lo ti hinga ye kozoni si a si ? 
 so 
 [ Ahundango tënë ti manda na ye ] 
 1 , 2 . 
 Ye ti dongo bê wa ayeke na yâ ti aye so andu tingo ti Babylone ? 
 Ye so afa nyen na ndo ti Jéhovah ? 
 Akiringo tënë na ahundango tënë wa fade e yeke bâ ni ? 
 Aprophétie so a fa pekoni na yâ Bible alondo na Zo wa ? 
 Hingango ye so Jéhovah aleke ti sara aga na kungba wa ? 
 Na lege wa “ wango ” ti Jéhovah aga tâ tënë ti lingbi na tënë ti mungo Babylone ? 
 Ngbanga ti nyen e lingbi ti hinga biani so “ tënë ” ti Jéhovah ayeke ga lakue tâ tënë ? 
 ‘ Ye so Nzapa aleke na bê ti lo giriri teti lakue lakue ti sara ’ ayeke nyen ? 
 Tongana nyen Genèse 3 : 15 ague oko na ye so Nzapa aleke giriri ti sara ? 
 Jéhovah adiko kozoni awe na tongo nda ni so fade Adam na Eve ayeke sara siokpari ? 
 Fa nda ni . 
 Ye wa so Jéhovah adiko giriri kozoni andu gango tâ tënë ti ye so lo leke ti sara ? 
 E hinga tongana nyen so azo 144 000 ayeke azo so Nzapa adiko ala oko oko giriri kozoni pëpe ? 
 13 , 14 . 
 Ngangu ti Jéhovah ti hinga ye kozoni ague oko na nyen ? 
 Ngbanga ti nyen ? 
 15 , 16 . 
 Aye wa Jéhovah azia lani na gbele Adam na yâ yaka ti Eden ? 
 Ngbanga ti nyen e lingbi ti tene so Jéhovah ayeke sara kusala na ngangu ti lo ti hinga ye kozoni na yâ ti aye kue pëpe ? 
 So Jéhovah ayeke soro popo ti aye si lo sara kusala na ngangu ti lo ti hinga ye kozoni , ngbanga ti nyen a fa pëpe so mbeni ye atia lo ? 
 Ahundango tënë wa fade e yeke bâ na yâ article ti peko ? 
 [ Foto na lembeti 22 ] 
 Josaphat azia bê ti lo na Jéhovah 
 [ Foto na lembeti 23 ] 
 Nzapa afa kozoni tënë ti kui ti Jésus nga na zingongo ti lo 
 [ Foto na lembeti 24 ] 
 Jéhovah adiko biani kozoni ye so fade Adam na Eve asara ? 
 ‘ Kamata Fini , Ti Ngbâ Na Fini ’ 
 “ Mbi zia na gbele mo fini na kui , nzoye na zonga ; tongaso mo kamata fini , si mo ngbâ na fini . ” ​ — DEUTÉRONOME 30 :⁠ 19 . 
 “ ZIA E sara zo na image ti E . ” 
 Tënë so Nzapa atene asigigi na kozo chapitre ti Bible . 
 Tongaso , Genèse 1 : ​ 26 , 27 atene : “ Nzapa acréé zo na image ti Lo mveni , na image ti Nzapa Lo créé lo . ” 
 Ni la kozo zo ayeke nde na tanga ti aye kue so a sara na ndo sese . 
 Lo kpa Wasarango lo , teti lo lingbi ti sara ye tongana Nzapa na lege ti gbungo li , fango ndoye , mbilimbili , ndara na ngangu . 
 Lo yeke na yingo - ti - hinga ti mû maboko na lo ti mû adesizion so fade asara nzoni na lo na so anzere na Babâ ti lo ti yayu . 
 Ti tene ni nduru , Adam ayeke lani na liberté ti soro ye . 
 Na bango molenge ti lo ti sese , Jéhovah atene tënë so na ndo kusala ti maboko ti lo : “ Bâ , a yeke nzoni mingi . ” ​ — Genèse 1 : 31 ; Psaume 95 : 6 . 
 Teti e yeke hale ti Adam , e nga a sara e na image ti Nzapa na e kpa lo . 
 Ye oko , e yeke biani na desizion ti mungo ni na yâ ye so e sara ? 
 Biani , Jéhovah ayeke na ngangu ti hinga kozoni ye so fade asi , me lo fa kozoni pëpe akusala so fade zo oko oko asara nga na ye so fade asi na nda ti akusala ni . 
 Lâ oko pëpe lo zia si ngangu ti lo ti hinga ye kozoni si a si akanga lege na amolenge ti lo ti sese ti sara ye so bê ti ala aye . 
 Ti tene e gbu nda ti nene ti sarango kusala na liberté ti e ti mû ambilimbili desizion , zia e manda kozoni kue mbeni ye na mbage ti mara ti Israël . ​ — aRomain 15 : 4 . 
 Liberté ti soro ye na Israël 
 Jéhovah atene na azo ti Israël : “ Mbi yeke L’Eternel Nzapa ti mo , Lo so asara si mo sigigi na da ti ngbâa na sese ti Egypte . ” . 
 Na ngu 1513 kozo ti Christ , mara ti Israël asigigi na yâ ngbâa na Egypte na lege ti ye ti kpene na tongaso ala yeke na raison ti dë kite na ndo atënë so pëpe . 
 Na yâ kozo ti aKomandema Bale - oko , Jéhovah atene na lege ti watokua ti lo Moïse : “ A lingbi mo yeke na ambeni nzapa nde pëpe ; gi Mbi oko . ” . 
 Na lâ ni so , mara ti Israël asoro ti mä yanga . 
 Na bê ti ala , ala mû vorongo ti ala gi na Jéhovah oko . ​ — Exode 20 : 5 ; Nombre 25 : 11 . 
 Ngu 40 tongaso na pekoni , na ngangu Moïse adabe ti mbeni wagame nde ti azo ti Israël na ndo ye so a lingbi ala soro fadeso . 
 Lo tene : “ Laso mbi iri yayu na sese ti ga atémoin ti ke i , mbi zia na gbele mo fini na kui , nzoye na zonga ; tongaso mo kamata fini , si mo ngbâ na fini , mo na amolenge ti mo . ” . 
 Legeoko nga laso , e lingbi ti soro ye . 
 Biani , e lingbi ti soro ti sara na Jéhovah na be - biani na beku ti fini ti lakue lakue , wala e lingbi ti soro ti ke yanga ti lo na ti bâ pasi na pekoni . 
 Bâ atapande use ti azo so asoro ti sara ye nde nde . 
 Na ngu 1473 kozo ti Christ , Josué alï na Israël na Sese ti Zendo ni . 
 Na yâ ngangu wango so lo mû kozoni si lo kui , Josué ahunda mingi na mara ni kue : ‘ Na tongana a yeke sioni na lê ti i ti sara na L’Eternel , laso i kamata lo so bê ti i aye ti sara na lo ; tongana a yeke anzapa so akotara ti i asambela ala na mbengu ti Ngu ti Euphrate , wala a yeke anzapa ti azo ti mara ti Amori so i duti na sese ti ala . ’ 
 Na ndo sewa ti lo , lo ngbâ lo tene : “ Mbi na azo ti da ti mbi , fade e sara na L’Eternel . ” ​ — Josué 24 : 15 . 
 Kozoni , Jéhovah awa Josué ti gbu ngangu na ti kpengba , lo tene na lo ti bata lakue Ndia ti Nzapa . 
 Tongana lo diko buku ti Ndia ni na lo bi bê ti lo dä bï na lâ , fade Josué ayeke sara si lege ti lo aga nzoni . 
 Na ye ni atambela tongaso biani . 
 Ye so Josué asoro aga na ye ti nzoni mingi na lo . 
 Lo tene : “ Mbeni ye oko ti nzoni amanke pëpe ti ye kue so L’Eternel aze na azo ti da ti Israël ; tënë ni kue aga tâ tënë . ” ​ — Josué 21 : 45 . 
 Nde na so , bâ ye so asi na Israël ngu 700 tongaso na pekoni . 
 Na ngoi ni so , azo ti Israël mingi amû peko ti asarango ye ti apaïen . 
 Na tapande , na ndangba lango ti ngu , azo abungbi ti sara matanga so anzoni vin na apendere kobe nde nde asi singo . 
 A yeke gi mbeni senge tengo kobe na sewa pëpe ; a yeke mbeni matanga so ala sara ti yekia anzapa use ti apaïen . 
 Prophète Isaïe asû na mbeti bango ndo ti Nzapa na ndo tambela ti kirikiri so : “ I so i zia L’Eternel , i so i girisa Hoto ti Mbi ti nzoni - kue , i so i leke ndo ti te kobe teti Gad , na i mû na Meni vin so agbian yâ ni . ” 
 Ala tene so kobe so ala wara na yaka aga na lege ti deba nzoni ti Jéhovah pëpe , me na lege ti dengo bê ti “ Gad ” na “ Meni ” , so ti tene nzapa ti pasa na nzapa ti ye so a diko awe ti si . 
 Me ti tâ tënë ni , a yeke kusala ti kpengba - li ti ala na ye so ala soro na bê ti ala ti sara si adiko sioye so ayeke si na ala . 
 Jéhovah atene : “ Mbi diko i teti épée , na fade i kue i zuku si a fâ i ; teti i yeda pëpe tongana Mbi iri i ; i mä pëpe tongana Mbi sara tënë , me i sara ye so ayeke sioni na lê ti Mbi , na i ye ye so amû ngia na Mbi pëpe . ” . 
 Ye so ala soro na lege ti buba aga na futingo na ndo ti ala , na anzapa ti pasa na nzapa ti ye so a diko awe ti si alingbi kanga lege na ni pëpe . 
 Sorongo ye mbilimbili 
 Lani tongana Moïse awa Israël ti kamata wala ti soro fini , lo fa na ala aye ota ti sara : “ Mo ndoye L’Eternel Nzapa ti mo , mo mä yanga ti Lo , na mo zia bê ti mo na Lo . ” . 
 Zia e ba aye so oko na oko tongaso si e lingbi ti soro ye mbilimbili . 
 E ndoye Jéhovah Nzapa ti e : A yeke ngbanga ti so e ndoye Jéhovah si e soro ti sara na lo . 
 Teti e mä atapande ti gbotongo mê ti ngoi ti Israël , e luti na gbele atara kue ti sara ye ti pitan na e kpe atambela so alingbi sara si e tï na yâ gbanda ti gingo mosoro ti sese so . 
 E gbu Jéhovah ngangu na e bata akpengba - ndia ti lo . 
 Kozoni si azo ti Israël alï na Sese ti Zendo , Moïse amû na ala wango so : “ Bâ , mbi fa na i kpengba - ndia na kpengba - tene so L’Eternel Nzapa ti mbi akomande mbi ti fa na i , si i lingbi bata tënë ni na sese so i yeke gue ti kamata ti ga ye ti i mveni . 
 I bata na i sara kpengba - ndia na kpengba - tene so ; teti ye so aga ndara ti i , na mayele ti hinga nda ti ye , na lê ti azo kue ; tongana ala mä kpengba - ndia so kue . ” . 
 Laso ayeke ngoi ti fa ndoye ti e teti Jéhovah na ziango ye so bê ti lo aye na kozo ndo na yâ fini ti e . 
 Tongana e soro ti sara tongaso , biani fade e yeke wara aye ti nzoni . ​ — Matthieu 6 : 33 . 
 E mä yanga ti Nzapa : Noé ayeke lani “ zo ti fa tënë ti mbilimbili ” . . 
 Kozo na moa , mingi ti azo abi bê ti ala na ndo aye nde nde na ala “ hinga tënë ” wala ala dengi mê na agbotongo mê ti Noé pëpe . 
 Ye nyen asi na pekoni ? 
 “ Moa aga akamata ala kue . ” 
 Lani Jésus agboto mê so ngoi ti e ayeke duti ande legeoko na ngoi ti “ singo ti Molenge Ti Zo . ” 
 Ye so asi na lâ ti Noé aduti tongana mbeni ngangu gbotongo mê teti azo ti laso so asoro ti dengi mê na tokua ti Nzapa pëpe . ​ — Matthieu 24 : 39 . 
 A lingbi azo so ayeke he agbotongo mê ti Nzapa so awakua ti lo ti laso ayeke fa ahinga ye so ayeke si na ala tongana ala ke ti mä ni . 
 Bazengele Pierre asara tënë ti azo ti hengo ndo tongaso : “ Teti ala ye ti girisa tënë so : na lege ti tënë ti Nzapa , ayayu ayeke giriri kozoni , na sese ayeke , sese so alondo na yâ ngu na aga na lege ti ngu ; na lege ti ye so , sese so ayeke giriri a futi , teti ngu ahon ndo ti sese kue . 
 Me na lege ti tënë so , A bata ayayu na sese so ayeke fadeso teti wâ , A bata ala teti lâ ti fango ngbanga , na lâ ti futi azo na ndo - ti - wa , azo so ake Nzapa . ” ​ — 2 Pierre 3 : 3 - 7 . 
 Me ye so Noé na sewa ti lo asoro ayeke nde na ti azo so . 
 “ Na lege ti mabe , tongana Nzapa awa Noé tënë ti ye so zo ade abâ pëpe , mbeto ti Nzapa asara lo , na lo leke arche . ” 
 Teti lo mä gbotongo mê ti Nzapa sewa ti lo asö kuâ . 
 Zia e duti nduru ti mä tokua ti Nzapa na ti sara ye alingbi na ni . ​ — Jacques 1 : 19 , 22 - ​ 25 . 
 E zia bê ti e na Jéhovah : Ti ‘ kamata fini na ti ngbâ na fini ’ , a lingbi e ndoye Jéhovah na e mä yanga ti lo me nga a lingbi e ‘ zia bê ti e na Jéhovah ’ , so ti tene e ngbâ lakue ti sara ye so bê ti lo aye . 
 Jésus atene : “ Fade i wara fini ti i na lege ti gbu ngangu . ” . 
 Biani , ye so e soro afa ye so ayeke na bê ti e . 
 Mbeti ti aProverbe 28 : 14 atene : “ Ngia ayeke na zo so akpe mbeto lakue , me zo so asala si bê ti lo akpengba , fade lo tï na yâ sioye . ” 
 Pharaon ti Egypte ti giriri ayeke tapande ti tënë so . 
 Na ngoi so Aye ti ngangu bale - oko atï na peko ti tere na ndo Egypte , ahon ti fa so lo kpe mbeto ti Nzapa Pharoan asara si bê ti lo akiri akpengba . 
 Jéhovah agbu Pharaon na ngangu pëpe ti ke yanga , me lo zia lege na gbia ti baba so ti soro ye so lo ye . 
 Atâa ye so lo soro , ye so bê ti Jéhovah aye aga lani tâ tënë ; bazengele Paul afa bibe ti Jéhovah na ndo ti Pharaon tongana lo tene : “ Mbi zia mo na gbia teti tâ ye so Mbi ye , si Mbi lingbi fa ngangu ti Mbi na gigi na yâ mo , si a fa tënë ti iri ti Mbi na lê ti sese kue . ” ​ — aRomain 9 : 17 . 
 Ngu ngbangbo mingi na peko ti zingo Israël na tïtî Pharaon , prophète Esaïe atene : “ O L’Eternel , Mo yeke Babâ ti e ; e yeke ndô , na Mo yeke Wasongota so aleke e ; e kue e yeke ye so tïtî Mo asara . ” . 
 Na mandango ye e mveni nga na sarango ye alingbi na Tënë ti lo , e yeke mû lege na Jéhovah ti leke e wala ti son e si yeke yeke e yü zo - ti - fini . 
 Fade e ga azo ti tâ be - ti - molenge nga e woko na maboko ti lo mingi ahon ti kozo , ye so asara si a duti ngangu pëpe ti zia lakue bê ti e na Jéhovah teti e ye biani ti nzere na lo . ​ — aEphésien 4 : 23 , 24 ; aColossien 3 : 8 - ​ 10 . 
 “ I fa tënë so ” 
 Moïse atene na mara ti Israël kue so abungbi oko ti lï na Sese ti Zendo : “ Me mo bata lege ti mo nzoni , na mo bata âme ti mo nzoni lakue , si mo girisa pëpe ye kue so mo bâ na lê ti mo , si bê ti mo agirisa tënë ni pëpe na lâ ti mo kue ; i fa tënë so na amolenge ti i , na amolenge ti ala nga . ” . 
 Ti tene Jéhovah airi deba nzoni na ndo ti ala na ti tene ye ti ala amaï na sese so ala ga nduru ti wara ni , Jéhovah Nzapa ti ala ahunda azo ni ti sara ambeni kusala use : a lingbi ala girisa pëpe aye ti kpene so Jéhovah asara na gbele ala , nga a lingbi ala fa tënë ni na amolenge ti ala . 
 A lingbi e azo ti Nzapa laso e sara legeoko tongana e ye ‘ ti kamata fini na ti ngbâ na fini . ’ 
 Ye wa e bâ awe so Jéhovah asara ni ndali ti e ? 
 Bê ti e ayeke na ngia mingi ti bâ tongana nyen Jéhovah airi deba nzoni na ndo kusala ti e ti fango tënë na ti sarango adisciple . 
 Ngbene ye so a zi yanga ti Ekole ti Galaad ti Mandango Bible ti Société Watchtower na ngu 1943 , amissionnaire amû li ni na yâ kusala ti sarango adisciple na yâ ti akodoro mingi . 
 Juska laso , akozo élève ti ekole so abata wâ ti ala teti fango tënë ti Royaume , atâa so ngu ti ala ague na li ni mingi na ambeni ayeke na kpale ti seni . 
 Mbeni pendere tapande ayeke ti Mary Olson , so ahunzi Ekole ni na ngu 1944 . 
 Lo sara kua ti missionnaire kozoni na Uruguay , na pekoni na Colombie , na fadeso na Porto Rico . 
 Atâa so gango mbakoro aga na lo akpale ti seni , Ita Olson angbâ lakue na wâ teti fango tënë . 
 Teti lo hinga yanga ti Espagnol , lo leke ngoi ti lo ti sigigi yenga oko oko na awafango tënë ti kodoro ni . 
 Nancy Porter , so ayeke womua fadeso , na so ahunzi Ekole ti Galaad na ngu 1947 , angbâ ti sara kua na Bahamas . 
 Lo yeke mbeni missionnaire so angbâ ti fa tënë mingi . 
 Ita Porter atene na yâ mbaï ti fini ti lo : “ Fango tâ tënë ti Bible na azo amû na mbi ngia mingi . 
 A mû maboko na mbi ti wara mbeni kapa so vorongo Nzapa aduti na kozo ndo na a sara si fini ti mbi atambela nzoni . ” 
 * Tongana Ita Porter na ambeni wakua be - ta - zo abi bê na ye so ala sara ândö , ala girisa pëpe ye so Jéhovah asara ndali ti ala . 
 Ka ti e a yeke tongana nyen ? 
 E yeke kiri singila teti lege so Jéhovah adeba nzoni kusala ti Royaume na kodoro ti e ? ​ — Psaume 68 : 12 . 
 Ye so ala so aninga na yâ kusala ti Jéhovah asara awe na angbâ ti sara apika bê ti e mingi . 
 Dikongo ambaï ti fini ti ala ayeke kpengba e ngbanga ti so tongana e bâ ye so Jéhovah asara ndali ti abe - ta - zo so , a mû ngangu na e ti ngbâ lakue ti sara na Jéhovah . 
 Mo yeke diko lakue apendere mbaï tongaso na yâ Tour ti Ba Ndo na mo gbu li na ndo ni ? 
 Moïse adabe ti azo ti Israël ti girisa pëpe ye kue so Jéhovah asara ndali ti ala na a lingbi bê ti ala agirisa tënë ni pëpe na lâ ti fini ti ala kue . 
 Na pekoni lo fa mbeni ye ti sara na ndo ni : “ I fa tënë so na amolenge ti i , na amolenge ti ala nga . ” . 
 Atâ mbaï ti fini andu bê ti zo mingi . 
 Amolenge so ayeke kono ayeke na bezoin ti anzoni tapande . 
 Aita - wali kumbamba alingbi ti manda ye na lege ti atapande ti aita - wali so ayeke be - ta - zo na so aga kangba awe so mbaï ti fini ti ala ayeke na yâ Tour ti Ba Ndo . 
 Fango tënë na mbeni yanga nde na kodoro ti ala mveni azi lege na aita - koli na aita - wali ti kono yâ ti kusala ti ala ti fango nzo tënë . 
 Ababâ na mama so ayeke aChrétien , ngbanga ti nyen ala sara kusala pëpe na ambaï ti amissionnaire be - ta - zo ti Galaad nga na ti ambeni ita ti wa amolenge ti ala ti mû fini ti ala ti sara kusala ti ngoi kue ? 
 Tongaso , na lege wa e oko oko e lingbi ti soro wala ti “ kamata fini ” ? 
 Na sarango kusala na pendere matabisi ti liberté ti soro ye ti fa na Jéhovah so e ndoye lo , nga na ngbango ti sara ye kue so e lingbi ti sara na yâ kusala ti lo na ngoi kue so lo ngbâ ti bata e na yâ ni . 
 Tongana ti so Moïse atene na ndo ti Jéhovah : “ Teti Lo yeke fini ti mo , na wungo ti lâ ti mo . ” ​ — Deutéronome 30 : 19 , 20 . 
 [ Akete tënë na gbe ni ] 
 Bâ article “ Joyeuse et reconnaissante malgré une perte déchirante , ” na yâ Tour ti Ba Ndo ti 1 juin 2001 , alembeti 23 - ​ 27 , na Français . 
 Mo dabe mo na ni ? 
 • Na ndo aye so e bâ awe , mo manda nyen na ndo atapande ti azo so asoro ye nde nde ? 
 • “ Ti kamata fini ” a lingbi e sara aye wa ? 
 • Akusala use wa a hunda na e ti sara ? 
 [ Ahundango tënë ti manda na ye ] 
 1 , 2 . 
 Na alege wa si a sara zo na image ti Nzapa ? 
 Kozo ti aKomandema Bale - oko ayeke nyen ? 
 Tongana nyen abe - ta - zo ti Israël asoro ti yeda na ni ? 
 ( a ) Ye ti soro wa Moïse azia lani na gbele Israël ? 
 ( b ) Ye ti soro wa e yeke na ni laso ? 
 5 , 6 . 
 Josué asoro lani ti sara nyen ? 
 Ye ti pekoni ayeke so wa ? 
 Na ngoi ti Esaïe , ye wa ambeni zo ti Israël asoro ti sara ? 
 Ye ti pekoni ayeke so wa ? 
 Na lege ti Deutéronome 30 : 20 , ti soro ye mbilimbili andu nyen ? 
 E lingbi ti fa ndoye ti e teti Jéhovah tongana nyen ? 
 10 - 12 . 
 Aye wa e manda na lege ti aye so asi na ngoi ti Noé ? 
 13 , 14 . ( a ) Ngbanga ti nyen a yeke kota ye ti ‘ zia bê na Jéhovah ’ ? 
 ( b ) Tongana nyen e lingbi ti zia Jéhovah , “ Wasongota ” , ti leke e ? 
 Aye use wa ti sara Moïse adabe ti azo ti Israël na ni na Deutéronome 4 : 9 ? 
 16 , 17 . ( a ) Amissionnaire so asigigi na Ekole ti Galaad awara lege ti sara nyen na yâ kusala ti fango tënë ti Royaume ? 
 ( b ) Mo hinga ambeni zo so angbâ lakue na wâ na yâ fango tënë ? 
 Ye nyen e lingbi ti manda na dikongo ambaï ti fini ti amissionnaire ? 
 Tongana nyen ababâ na mama Chrétien alingbi ti sara kusala nzoni na ambaï ti fini so ayeke na yâ ti Tour ti Ba Ndo ? 
 A lingbi e sara nyen ti “ kamata fini ” ? 
 [ Foto na lembeti 26 ] 
 “ Mbi zia na gbele mo fini na kui ” 
 [ Foto na lembeti 29 ] 
 Mango yanga ti Nzapa asara si Noé na sewa ti lo asö kuâ 
 [ Foto na lembeti 30 ] 
 Mary Olson 
 [ Foto na lembeti 30 ] 
 Nancy Porter 
 “ O , Mbi Ndoye Ndia Ti Mo Mingi ! ” 
 “ O , mbi ndoye Ndia ti Mo mingi ! 
 Na mbi bi bê ti mbi dä lakue . ” — PSAUME 119 : 97 . 
 WASUNGO Psaume 119 awara lani mbeni ngangu tara . 
 Awato ti lo so ayeke na fandara na akpe ndia ti Nzapa pëpe ahe lo nga abuba iri ti lo na atënë ti mvene . 
 Amokonzi amä tere ti ke lo na ala sara ngangu na lo . 
 Asioni zo angoro lo na ala ye même ti fâ lo . 
 Aye so kue asara si lo tene so lo ‘ woko teti vundu ti lo ’ ngbanga ti so vundu ni asara si lango akpe na lê ti lo . 
 Atâa ngangu tara so , lo he bia so : “ O , mbi ndoye Ndia ti Mo mingi ! 
 Na mbi bi bê ti mbi dä lakue . ” ​ — Psaume 119 : 97 . 
 A yeke nzoni ti hunda tere ti mo tongaso : “ Tongana nyen si ndia ti Nzapa alingbi ti duti ye ti dengo bê teti wasungo psaume ni ? ” 
 Ye so amû lani maboko na lo ayeke so lo hinga biani atene Jéhovah ayeke bi bê na lo . 
 Atâa aye ti ngangu so awato ti lo asara na lo , anzoni ye so wasungo psaume awara na lege ti kpengo ndia so Nzapa amû na ndoye azia ngia na bê ti lo . 
 Lo hinga so Jéhovah asara nzoni mingi na lo . 
 Na ndo ni , kpengo ndia ti Nzapa asara si lo yeke na ndara ahon awato ti lo nga même a bata lo na fini . 
 A sara si lo yeke na siriri nga na nzoni yingo - ti - hinga . ​ — Psaume 119 : 1 , 9 , 65 , 93 , 98 , 165 . 
 Ambeni wakua ti Nzapa laso awara nga angangu tara ndali ti mabe ti ala . 
 Peut - être fini ti e ayeke na yâ ti kpale tongana ti wasungo psaume pëpe , me ngoi so e duti dä ayeke “ lâ ti ye ti ngangu ” . 
 Azo mingi so angoro e amû na nene ni pëpe ye so Nzapa aye wala ake ; ala bi bê ti wara gi ye ti bê ti ala na akungba ti mitele , baba alï ala nga ala yeke kpe zo pëpe . 
 Ti amaseka Chrétien , a lingbi ala tiri lakue na aye so aye ti buba anzoni sarango ye ti ala . 
 Na yâ ti aye tongaso , a lingbi ti duti ngangu na e ti ngbâ ti ndoye Jéhovah nga na ye so ayeke mbilimbili . 
 E lingbi ti bata tere ti e tongana nyen ? 
 Ye so amû lani maboko na wasungo psaume ti luti na gbele aye ti ngangu so lo wara ayeke so lo mû ngoi ti manda ndia ti Nzapa na bê ti lo kue nga ti gbu li nzoni na ndo ni . 
 A yeke tongaso si lo ndoye ndia ni . 
 Ti bâ ni nzoni , mingi ti aversê ti Psaume 119 asara tënë ti mbeni ye so ayeke mbage ti ndia ti Jéhovah . 
 * A - Chrétien laso ayeke pëpe na gbe ti Ndia ti Moïse so Nzapa amû na mara ti Israël giriri . 
 Ye oko , akpengba - ndia so ayeke lani na gunda ti Ndia ni angbâ na ngangu . 
 Akpengba - ndia so asara lani nzoni mingi na wasungo psaume ; na ala lingbi nga ti sara nzoni mingi na awakua ti Nzapa so ayeke tiri na akpale ti gigi ti laso . 
 Zia e bâ wango so e lingbi ti wara na lege ti ambeni ye ota na yâ Ndia ti Moïse : ndia na ndo lâ ti Sabbat , rongo le - kobe na yaka nga na ndo tënë ti sarango bê . 
 Na yâ ti ye ni oko oko , e yeke bâ ande so ti hinga nzoni akpengba - ndia so ayeke na gunda ti andia so ayeke kota ye mingi tongana e ye ti hon ndo ti akpale ti ngoi ti e . 
 E gi ti wara aye so amanke e na lege ti yingo 
 A leke e azo na bezoin ti wara ambeni ye so ayeke kota ye mingi teti e . 
 Na tapande , ti duti na nzoni seni a lingbi zo awara kobe , ngu nga na da . 
 Ye oko , a lingbi lo bâ nga lege ti “ ye ti yingo [ so ] amanke ” lo . 
 Lo yeke duti ande na ngia gi tongana lo sara ni . 
 Jéhovah abâ so a yeke kota ye mingi ti tene zo awara ye ti yingo so amanke lo . 
 Ni la si lo mû lani yanga na azo ti lo ti tene yenga oko oko , ala kaï kua lango oko kue ti bi bê ti ala na aye ti yingo . 
 Ndia na ndo lâ ti Sabbat agboto lê na ndo nene ti gi aye ti yingo . 
 Ti kozoni so tënë “ sabbat ” asigigi na yâ ti Bible , a yeke na ngoi so a mû lani manne na azo ti Israël na yando . 
 A tene na ala ti ro manne ni , so ayeke mbeni mapa so aga na lege ti ye ti kpene , na yâ ti lango omene . 
 Na lango omene ni , ala yeke mû ‘ mapa ni alingbi na ti lango use , ’ teti na lango mbasambala ni mapa ni ayeke dä pëpe . 
 Lango mbasambala ni ayeke duti “ sabbat ti nzoni - kue teti L’Eternel , ” so na ngoi ni a hunda na zo oko oko ti ngbâ na ndo ti lo . 
 Mbeni oko ti aKomandema Bale - oko ahunda ti tene zo asara kua oko pëpe na lâ ti Sabbat . 
 Lango ni ayeke lani nzoni - kue . 
 Tongana zo akpe ndia so pëpe , a yeke fâ lo . ​ — Exode 20 : 8 - 11 ; Nombre 15 : 32 - 36 . 
 Ndia na ndo lâ ti Sabbat afa tongana nyen Jéhovah abi bê lani na nzoni duti ti azo ti lo na lege ti yingo nga na ti mitele . 
 Jésus atene : “ A sara lâ ti Sabbat teti zo . ” . 
 Lâ ti Sabbat amû lege na azo ti Israël ti wu gi tere ti ala pëpe , me a mû nga lege na ala ti ga nduru na Wasarango ala na ti fa ndoye ti ala na mbage ti lo . 
 A zia lani lango so nde gi ti sara na aye ti yingo . 
 Ambeni ye ti yingo ni ayeke so asewa ayeke bungbi ndo oko ti voro Nzapa , ti sambela nga ti gbu li na ndo Ndia ti lo . 
 Ndia ti Sabbat akanga lege na azo ti Israël ti mû ngoi nga na ngangu ti ala kue ti gi na aye ti mitele . 
 Lâ ti Sabbat adabe ti ala so songo ti ala na Jéhovah ayeke kota ahon tanga ti aye kue na yâ ti gigi ti ala . 
 Jésus akiri na ndo kpengba - ndia ni so agbian pëpe tongana lo tene : “ Mbeti ti Nzapa atene , Fade zo angbâ na fini gi na lege ti mapa pëpe , me na lege ti tënë kue so asigigi na yanga ti Nzapa . ” ​ — Matthieu 4 : 4 . 
 A hunda mbeni pëpe na awakua ti Nzapa ti wu tere ti ala lango oko tongana ti giriri ; ye oko , ndia na ndo lâ ti Sabbat ayeke gi pëpe mbeni ye na yâ mbaï ti ândö so e ye ti hinga ye na ndo ni . 
 A dabe ti e so a lingbi e nga e zia aye ti yingo na kozo ndo pëpe ? 
 A lingbi e zia pëpe si akua ti mitele wala angia ahon ndo ti aye ti yingo . 
 Ni la , a yeke nzoni ti hunda tere ti e : “ Nyen la aga na kozo ndo na yâ fini ti mbi ? 
 Mbi yeke zia mandango ye , sambela , guengo na bungbi nga na fango nzo tënë ti Royaume na kozo ndo ? 
 Wala ambeni ye nde si amû place ti aye so ? ” 
 Tongana e zia aye ti yingo na kozo ndo , Jéhovah adë bê ti e so e yeke wara ande aye so atia e biani . ​ — Matthieu 6 : 24 - 33 . 
 Ngoi so e mû ti manda Bible na ambeni mbeti ti nzapa , nga ti gbu li nzoni na ndo ye so e manda dä , ayeke mû maboko na e ti ga nduru na Jéhovah ahon ti kozo . 
 Susanne , so ato nda ti mû mbeni ngoi ti manda Bible lakue lakue a sara ngu 40 tongaso awe , ayeda so na tongo nda ni , ye ni anzere na lo pëpe . 
 Ye ni akpengba mingi lani . 
 Me kete na kete so lo yeke diko ni , ye ni ayeke nzere na lo mingi ahon ti kozo . 
 Laso , tongana mbeni ye akanga lege na lo ti manda ye lo mveni , a yeke so lo mingi . 
 Lo tene : “ Mandango ye amû maboko na mbi ti hinga Jéhovah na ti bâ lo tongana Babâ ti mbi . 
 Mbi lingbi ti zia bê ti mbi kue na lo na ti tene tënë polele na lo na yâ sambela . 
 A yeke tâ pendere ye mingi ti bâ tongana nyen Jéhovah aye awakua ti lo , tongana nyen lo bi bê ti lo na mbi nga lo mû maboko na mbi . ” 
 Biani , e lingbi ti wara kota ngia tongana e gi lakue ti wara aye so amanke e na lege ti yingo . 
 Ndia ti Nzapa na ndo rongo le - kobe 
 Mbeni use ye na yâ Ndia ti Moïse so afa tongana nyen Nzapa abi bê na nzoni duti ti azo ti lo ayeke ndia na ndo rongo le - kobe na yaka . 
 Jéhovah amû yanga na azo ti Israël atene tongana mbeni wafango yaka afâ ale - kobe ti yaka ti lo , a yeke nzoni lo zia azo ti mawa ti ro tanga ti aye so azo ti fango le - kobe ni azia . 
 A lingbi awafango yaka afâ ale - kobe ti yaka ti ala ni kue pëpe , nga ala fâ tanga ti alê ti vigne wala olive so angbâ pëpe . 
 Akobe so ala girisa na yaka , a lingbi ala kiri ti mû ni pëpe . 
 So ayeke lani mbeni ndia so a mû ni na ndoye teti nzoni ti azo ti mawa , awande , anyindu nga na awomua . 
 Biani , rongo le - kobe ni ayeke mbeni ngangu kua teti azo so ; ye oko , a kanga lege na ala ti iri ye . ​ — Lévitique 19 : 9 , 10 ; Deutéronome 24 : 19 - 22 ; Psaume 37 : 25 . 
 Ndia ni afa pëpe wungo ti ye so awafango yaka ayeke zia na azo ti mawa . 
 A yeke na ala ti zia ye kete wala mingi na lê ti yaka ni . 
 So a diko wungo ni na ala pëpe afa na ala ti duti azo so maboko ti ala awoko na mungo ye na azo . 
 A mû lege na awafango yaka ni ti fa singila ti bê ti ala na Zo so amû na ala le - kobe ni , teti “ zo so asara nzobe na azo so ye amanke ala mingi , lo yä iri ti Nzapa . ” . 
 Boaz ayeke lani mbeni oko ti ala so asara tongaso . 
 Na nzobe , lo bâ si Ruth , mbeni womua so aro le - kobe na yaka ti lo , aro ni akono nzoni . 
 Jéhovah afuta lani Boaz mingi ndali ti maboko ti lo so awoko na mungo ye na azo . ​ — Ruth 2 : 15 , 16 ; 4 : 21 , 22 ; aProverbe 19 : 17 . 
 Kpengba - ndia so ayeke na gunda ti ndia na ndo rongo le - kobe agbian pëpe . 
 Jéhovah aye si maboko ti awakua ti lo awoko na mungo ye na azo , mbilimbili na ala so ye atia ala mingi . 
 Tongana maboko ti e awoko mingi na mungo ye , fade e yeke wara adeba nzoni mingi nga . 
 Jésus atene : “ I mû ye , na fade ala mû ye na i ; ala mû ye ni , a si , a pete ndo ni , a yengi , na mbeni asa ; fade ala sa ye so na yâ bongo ti libe ti i . 
 Teti fade ala diko ye na i legeoko tongana i diko ye na ala . ” ​ — Luc 6 : 38 . 
 Bazengele Paul awa e ti “ sara ye ti nzoni na azo kue ; na a hon kue , a lingbi e sara ye ti nzoni na aita ti e awamabe . ” . 
 Tongaso , a hunda biani na e ti bâ si aita ti e na yâ ti bungbi awara mungo maboko na lege ti yingo tongana mabe ti ala ayeke na gbele tara . 
 Me , ala yeke nga na bezoin ti mungo maboko na lege ti mitele ? 
 Na tapande , ala yeke na bezoin ti mbeni zo ti mû maboko na ala ti ga na Da ti Royaume wala ti vo ye na ala ? 
 Na yâ ti kongregation ti mo , ambakoro , azo ti kobela wala ambeni zo so ala yeke gi na da na ala lingbi ti sigigi pëpe ayeke dä ? 
 A yeke nzere na ala tongana mo ga mo bâ ala ti kpengba ala wala ti mû maboko na ala . 
 Tongana e gi lakue ti hinga aye tongaso , Jéhovah alingbi ti sara kusala na e ti kiri tënë na asambela ti aita ti e so ye atia ala na ala hunda lo ti mû maboko na ala . 
 Atâa so mungo maboko na mba ayeke mbeni kungba ti aChrétien , zo so ayeke mû ni ayeke wara nga nzoni na pekoni . 
 Ti fa tâ ndoye na mbage ti aita ti e na yâ ti bungbi ayeke mû na e kota ngia nga ayeke sara si Jéhovah ayeda na e . ​ — aProverbe 15 : 29 . 
 Mbeni kpengba lege so aChrétien ayeke fa so maboko ti ala awoko na mungo ye ayeke ti mû ngoi na ngangu ti ala ti fa tënë ti ye so Nzapa aleke ti sara . 
 Zo kue so awara lege awe ti mû maboko na mbeni zo ti mû tere ti lo na Jéhovah ahinga tongana nyen tënë ti Jésus so ayeke tâ tënë : “ Ngia ayeke na zo so amû ye , ahon ngia ti lo so akamata ye . ” — Kusala 20 : 35 . 
 E sara hange si bê asara e pëpe 
 Ota ye so e yeke bâ na yâ ti Ndia so Nzapa amû na azo ti Israël ayeke komandema bale - oko ni so ake tënë ti sarango bê . 
 Ndia ni atene : “ A lingbi bê asara mo pëpe tënë ti da ti zo so ayeke nduru na mo ; a lingbi bê asara mo pëpe tënë ti wali ti zo so ayeke nduru na mo , wala ngbâa ti lo ti koli , wala ngbâa ti lo ti wali , wala bagara ti lo , wala lele ti lo , wala mbeni ye oko pëpe ti zo so ayeke nduru na mo . ” . 
 Mbeni zo alingbi pëpe ti gi ti hinga wala mba ti lo akpe ndia so , teti zo oko ti hinga ye so ayeke na bê ti mba ti lo ayeke dä pëpe . 
 Ye oko , komandema so asara si Ndia ti Nzapa ayeke na nduzu mingi ahon ndia ti azo . 
 A sara si zo ti Israël oko oko ahinga so lo yeke na tënë ti kiri na ni na Jéhovah so ahinga ye so ayeke na bê ti zo . 
 Na ndo ni , komandema so andu mbilimbili ye so ayeke na gunda ti mingi ti asioni sarango ye . ​ — Jacques 1 : 14 . 
 Ndia so ake tënë ti sarango bê awa lani azo ti Nzapa ti kpe nzara ti warango akungba , bê ti warango ye nga na demango tere ndali ti dutingo ti ala . 
 A bata nga ala si ala kpe handa ti nzi na ti pitan . 
 Azo so ayeke na akungba so e bâ ayeke pendere wala so e bâ e tene gigi ti ala ayeke nzoni ahon ti e ayeke duti ande dä lakue . 
 Tongana e bata bê ti e nzoni pëpe na yâ mara ti aye tongaso , e lingbi ti girisa ngia ti e nga bê alingbi ti sara e na tere ti azo . 
 Bible atene sarango bê afa so zo ‘ abi bê ti lo na ye so ayeke na lege ni pëpe ’ . 
 Tongana bê asara e pëpe , e yeke duti ande nzoni mingi . ​ — aRomain 1 : 28 - 30 . 
 Ye so amû ndo mingi laso ayeke bibe ti warango gbâ ti akungba nga na bibe ti mandako . 
 Na lege ti sarango sabango ti aye , ndokua ti dengo buze ayeke zia nzara ti afini kungba na yâ ti azo . 
 Na fani mingi , asabango ni ayeke fa so tongana mo wara akungba ni pëpe , mo yeke duti na ngia pëpe . 
 A yeke tâ mara ti bibe so si Ndia ti Jéhovah ake ni lani . 
 Mbeni bibe so ague oko na ni ayeke ti sara kue ti wara kota ndo nga na gbâ ti mosoro . 
 Bazengele Paul atene : “ Ala so aye ti wara mosoro , ala tï na yâ ye ti handa , na son , na nzara nde nde ti buba ye na ti ye so amû vundu , ye so abi ala na yâ ye so afuti ala , na a bi ala na ndo - ti - wa . 
 Gere ti sioye kue ayeke ti ndoye nginza ; na lege ti gingo nginza , ambeni zo ague kirikiri , ala zia lege ti mabe , na ala kpo tere ti ala mveni na ye ti vundu nde nde . ” ​ — 1 Timothée 6 : 9 , 10 . 
 Ala so aye ndia ti Nzapa ahinga akpale so nzara ti warango akungba ayeke ga na ni , na ala yeke kpe ni . 
 Na tapande , wasungo psaume asambela Jéhovah , lo tene : “ Gbian bê ti mbi na tënë ti témoin ti Mo , na zia bê ti mbi agi faïda sioni pëpe . 
 Ndia ti yanga ti Mo ayeke nzoni na mbi ahon nginza ti lor na argent saki mingi . ” . 
 Ti hinga biani na bê ti e so tënë so ayeke tâ tënë ayeke mû ande maboko na e ti bâ aye na lege ni na ti kpe gbanda ti gingo akungba ti mitele , bê ti warango ye nga demango tere ndali ti dutingo ti e . 
 A yeke “ batango tënë ti Nzapa ” , me pëpe warango gbâ ti akungba , si ayeke lege ti wara futa ti nzoni ahon kue . ​ — 1 Timothée 6 : 6 . 
 Akpengba - ndia so ayeke na gunda ti Ndia so Jéhovah amû na mara ti Israël giriri angbâ ti sara nzoni na e na ngoi ti ngangu so e yeke dä legeoko tongana ti ngoi so lo mû Ndia so na Moïse . 
 Tongana e yeke sara ye alingbi na akpengba - ndia so , e yeke kiri ti bâ ni na nene ni mingi . 
 Ye so ayeke sara si e kiri e ndoye akpengba - ndia ti Jéhovah mingi nga na pekoni ngia ti e ayeke maï ahon ti kozo . 
 Anzoni ye ti manda mingi angbâ na yâ ti Ndia ni , na sarango ye ti ambeni zo so Bible asara tënë ti ala nga na aye so asi na ala ayeke fa ye na ndo ni . 
 E yeke bâ ande tënë na ndo ti ambeni zo ni so na yâ ti article ti peko . 
 [ Kete tënë na gbe ni ] 
 Tongana a mû aversê 176 kue so ayeke na yâ ti Psaume 119 , aversê 172 asara tënë ti aye tongana komandema , fango ngbanga ti mbilimbili , ndia , kpengba - tene , kpengba - ndia , wango - tene , tënë ti témoin ( wala atënë ti dango bê ) , lege nga na tënë ti Jéhovah . 
 Mo yeke kiri tënë tongana nyen ? 
 • Ngbanga ti nyen wasungo Psaume 119 andoye lani ndia ti Jéhovah ? 
 • Ndia na ndo lâ ti Sabbat afa nyen na aChrétien ? 
 • Na lege wa kpengba - ndia so ayeke na gunda ti ndia ti Nzapa na ndo rongo le - kobe ayeke nzoni teti e laso nga ? 
 • Tongana nyen ndia so ake tënë ti sarango bê abata e ? 
 [ Ahundango tënë ti manda na ye ] 
 1 , 2 . ( a ) Akpale ti nyen si wasungo Psaume 119 awara lani ? 
 ( b ) Lo sara nyen ? 
 Ngbanga ti nyen ? 
 Ngbanga ti nyen a yeke ngangu na aChrétien ti kpe andia ti Nzapa laso ? 
 Tongana nyen wasungo psaume afa so lo bâ ndia ti Nzapa na nene ni ? 
 A lingbi aChrétien nga asara tongaso ? 
 E yeke bâ ambeni ye wa na yâ Ndia ti Moïse ? 
 Azo kue ayeke na bezoin ti wara ambeni ye wa so ayeke kota ye mingi ? 
 7 , 8 . ( a ) Tongana nyen Nzapa azia lani kangbi na popo ti lâ ti Sabbat na tanga ti alango ? 
 ( b ) A zia lani lâ ti Sabbat ti sara na nyen ? 
 Ndia na ndo lâ ti Sabbat adabe ti aChrétien na nyen ? 
 Ti mû ngoi ti gbu li na ndo aye ti yingo alingbi ti sara nzoni na e tongana nyen ? 
 Ndia na ndo rongo le - kobe na yaka ayeke tambela lani tongana nyen ? 
 Ndia na ndo rongo le - kobe amû lani lege na awafango yaka ti sara nyen ? 
 Ndia so a mû giriri na ndo rongo le - kobe afa nyen na e ? 
 14 , 15 . 
 Tongana nyen e lingbi ti fa so maboko ti e awoko na mungo ye ? 
 Aye ti nzoni wa e nga na ala so e mû maboko na ala ayeke wara ? 
 16 , 17 . 
 Komandema bale - oko ni ake tënë ti nyen ? 
 Nda ni ayeke nyen ? 
 Abibe wa amû ndo na yâ sese so ? 
 Abibe so alingbi ti ga na akpale wa ? 
 19 , 20 . ( a ) Ti ala so aye ndia ti Jéhovah , aye wa si ayeke na ngere ngangu biani ? 
 ( b ) Article ti peko ayeke sara ande tënë na ndo ti nyen ? 
 [ Foto na lembeti 21 ] 
 Ndia na ndo lâ ti Sabbat agboto lê ândö na ndo ti nyen ? 
 [ Foto na lembeti 23 ] 
 Ndia na ndo rongo le - kobe afa nyen na e ? 
 ‘ Mbi wara ngia ti mbi na yâ atënë ti dango bê ti mo ’ 
 “ Tënë kue so a sara na Mbeti ti Nzapa giriri , a sara na mbeti si e manda ye . ” ​ — AROMAIN 15 : 4 . 
 JÉHOVAH ayeke mû atënë ti dango bê na azo ti lo ti mû maboko na ala ti hon ndo ti akpale ti ngangu ngoi so . 
 E yeke wara ambeni tënë ti dango bê so na ngoi ti dikongo Bible e mveni . 
 Ti ambeni , e yeke wara ni na yâ ti atënë so a fa ni na bungbi wala na yâ akiringo tënë ti aita . 
 Mingi ti aye so e yeke diko wala e yeke mä na angoi ni so ayeke afini tënë pëpe . 
 Peut - être , e mä atënë ni so kozo awe . 
 Ye oko , teti so e ninga ti girisa ye pëpe , a hunda ti dabe ti e lakue na aye so Jéhovah aleke ti sara , andia ti lo nga na aye so lo fa na e ti sara . 
 A yeke nzoni e bâ na nene ni atënë ti dango bê so Nzapa amû na e . 
 Atënë ti dango so ayeke mû maboko na e ti girisa lâ oko pëpe aye so apusu e lani ti yeda ti sara ye so Nzapa aye . 
 A yeke tongaso si wasungo psaume ahe bia na Jéhovah , lo tene : “ Mbi wara ngia ti mbi na yâ tënë ti témoin [ “ atënë ti dango bê ” , NW ] ti Mo . ” ​ — Psaume 119 : 24 . 
 Atâa so a sû Tënë ti Nzapa a sara ngu mingi awe , a ngbâ lakue na ngangu ti sara ye . 
 A yeke fa na e atâ mbaï ti azo ti giriri . 
 Atâa so angobo na abango ndo ti azo agbian ngbene ye so a sû Bible , fani mingi gi a - oko kpale so ala wara na ngoi ni kâ si e nga e yeke wara . 
 Mingi ti ambaï so a bata na yâ Bible teti nzoni ti e ayeke akpengba tapande ti azo so lani ala ndoye Jéhovah na ala duti be - ta - zo na lo atâa akpale so asi na ala . 
 Ambeni agboto lê na ndo tambela so Nzapa ake . 
 Jéhovah asara si a zia ambaï so kue ( anzoni ni na asioni ni ) na yâ ti Bible ti duti tongana atënë ti dango bê ndali ti e . 
 A gue oko na tënë ti bazengele Paul so lo tene : “ Tënë kue so a sara na Mbeti ti Nzapa giriri , a sara na mbeti si e manda ye , si na lege ti bê so azia pëpe , na ti tënë ti Mbeti ti Nzapa so alungula vundu , e lingbi duti na beku . ” ​ — aRomain 15 : 4 . 
 Zia e kiri e bâ ambaï ota so ayeke na yâ ti Mbeti ti Nzapa : mbaï ti sarango ye ti David na mbage ti Saül , ti Ananias na Saphira nga ti sarango ye ti Joseph na mbage ti wali ti Potiphar . 
 E yeke manda mbeni kpengba ye na yâ ti ambaï so oko oko kue . 
 Duti be - ta - zo na aye so Nzapa azia na sese 
 Gbia Saül aduti lani be - ta - zo na Jéhovah pëpe na lo lingbi mbeni pëpe ti komande azo ti Jéhovah . 
 Tongaso , Nzapa ake lo na Lo mû yanga na Prophète Samuel ti sa mafuta na li ti David ti ga ande fini gbia ti Israël . 
 Na ngoi so David afa so lo yeke na akode mingi ti tiri bira na azo ti Israël agonda lo ngbanga ni , Saül ato nda ti bâ lo tongana wato . 
 Fani mingi Saül agi ti fâ lo . 
 Na angoi so oko oko kue , ye oko asara David pëpe ngbanga ti so Jéhovah ayeke na lo . ​ — 1 Samuel 18 : 6 - 12 , 25 ; 19 : 10 , 11 . 
 Teti angu mingi , a lingbi David akpe ague na ando nde nde ti bata tere ti lo . 
 Na angoi so lege azi na lo ti fâ Saül , azo ti David awa lo ti fâ lo biani . 
 Ala tene Jéhovah si azia wato ti lo so na maboko ti lo . 
 Me David ake . 
 Ye so apusu David ti sara tongaso ayeke so lo yeke be - ta - zo na Jéhovah nga lo mû nengo mingi na dutingo ti Saül tongana gbia so Jéhovah asa mafuta na li ti lo . 
 Zo wa la asara si Saül aga gbia ti Israël ? 
 A yeke Jéhovah pëpe ? 
 Tongaso , a yeke Jéhovah si ayeke zi lo na ngoi so lo bâ a yeke nzoni ti sara ni . 
 David abâ ti lo so lo yeke na droit ti sara ye oko pëpe . 
 Na peko ti so lo sara kue ti tene ngonzo ti Saül adë na tere ti lo , David atene : “ Fade L’Eternel mveni afâ lo , wala fade lâ ti kui ti lo asi , wala fade lo gue na bira si lo kui dä . 
 A lingbi L’Eternel agbanzi mbi si mbi zia maboko ti mbi pëpe na ndo zo so L’Eternel asa mafuta na li ti lo . ” ​ — 1 Samuel 24 : 4 - 16 ; 26 : 7 - 20 . 
 Mbeni kpengba ye ti manda ayeke na yâ ti mbaï so . 
 A si na mo awe ti hunda tere ti mo na ndo nda ni so ambeni tënë ayeke londo na yâ ti kongregation ? 
 A lingbi ti si so sarango ye ti mbeni ita ayeke na lege ni kue pëpe . 
 Peut - être sarango ye ti lo ni ayeke mbeni kota siokpari pëpe , me a sara si mo duti nzoni pëpe . 
 A yeke nzoni mo sara tongana nyen ? 
 Teti mo ye ti fa so mo bi bê na ita ni nga mo ye ti ngbâ be - ta - zo na Jéhovah , peut - être mo yeke sara tënë na ita ni na nzobe ti kiri na lo na nzoni lege . 
 Ka tongana mo sara tënë na lo me mo bâ so kpale ni angbâ ? 
 Na peko ti so mo sara aye kue so mo bâ a yeke nzoni ti sara , peut - être mo ye ande ti zia tënë ni na maboko ti Jéhovah . 
 So ayeke ye so David asara lani . 
 Wala peut - être kpale ti mo ayeke so amba ti mo ake mo wala asara ye ti kirikiri na mo ndali ti sewa so mo yeke dä , mara ti mo wala ndali ti nzapa so mo yeke sara . 
 Peut - être ti ndembe so mo lingbi ti sara ye mingi pëpe wala ye oko pëpe ndali ni . 
 A lingbi ti duti ngangu mingi ti kanga bê dä , me sarango ye ti David na gbele ye ti kirikiri so a sara na lo afa na e mbeni ye . 
 Apsaume so David asû na so andu bê ayeke gi pëpe asambela so lo tene ni na Nzapa na bê ti lo kue ti tene a bata lo si Saül agbu lo pëpe , me ala fa nga so lo duti be - ta - zo na Jéhovah nga lo bi bê ti lo ti sara si iri ti Nzapa awara gonda . 
 David angbâ lani be - ta - zo na Jéhovah atâa so Saül asara ye ti kirikiri na lo teti angu mingi . 
 A yeke nzoni e nga e ngbâ be - ta - zo na Jéhovah nga na bungbi ti lo atâa ye ti kirikiri so a sara na e nga atâa ye so ambeni zo ayeke sara . 
 A lingbi e duti biani na mabe so Jéhovah ahinga ye ni nzoni ​ — Psaume 86 : 2 . 
 A - Témoin ti Jéhovah ti Mozambique ayeke tapande ti ambeni zo ti ngoi ti e so aduti be - ta - zo na Jéhovah na ngoi ti tara . 
 Na ngu 1984 , mbeni bungbi ti aturugu so ayeke awabingo kpale aga fani mingi na yâ ti akete kodoro ti ala , na ala nzi ye , ala zö ada nga ala fâ azo . 
 So ye ni ayeke lani tongaso , aita alingbi pëpe ti sara mbeni ye ti bata tere ti ala . 
 Aturugu ni ayeke gbu lani azo ti akete kodoro so na ngangu ti lï na yâ ti bungbi ti ala ni wala ti sara ambeni ye ti mû maboko na ni . 
 A - Témoin ti Jéhovah abâ so ti sara aye tongaso ague nde na dutingo ti ala ti Chrétien . 
 So ala ke , ngonzo agbu azo so ngangu mingi . 
 Na yâ ti ngoi ti ngangu so , a fâ aTémoin ti Jéhovah 30 tongaso . 
 Me , atâa so a tene na ala so a yeke fâ ala , ala ngbâ be - ta - zo na Jéhovah . 
 * Legeoko tongana David , ala gbu ngangu na gbele ye ti kirikiri , me na nda ni ala sö benda . 
 Tënë ti dango bê so ayeke nga gbotongo mê 
 Ambeni zo so Bible asara tënë ti ala ayeke atapande ti gbotongo mê so adabe e na asioni ye so a lingbi e sara ni pëpe . 
 Biani , na yâ ti Bible , a yeke wara ambaï ti azo mingi , même na popo ti awakua ti Nzapa , so asara sioni na ala wara vundu na pekoni . 
 Mbeni mbaï ni oko ayeke ti Ananias na Saphira , mbeni koli na wali so ala yeke lani amembre ti kongregation ti akozo Chrétien na Jérusalem . 
 Na peko ti lâ ti Pentecôte ti ngu 33 , a hunda lani ti mû aye ti mitele na afini wamabe so angbâ na tere ti abazengele na Jérusalem ti mä tënë so ala yeke fa . 
 Ambeni membre ti kongregation ni akä sese ti ala na ala ga na nginza ni ti kangbi na popo ti ala si ye amanke zo oko na popo ti ala pëpe . 
 Ananias na Saphira akä mbeni yaka na ala ga gi na mbage ti nginza ni na abazengele ; ala tene matabisi so ala mû ayeke nginza kue ti ye so ala kä . 
 Tâ tënë , Ananias na Saphira ayeke lani na droit ti mû ye tongana ti so bê ti ala aye , me a yeke pëpe nzoni bê si apusu ala ti mû ye nga ala sara ye na handa . 
 Ala ye si aita abâ so ala yeke anzoni zo nga so ala mû ye ahon ti so ala mû ni biani . 
 Yingo vulu apusu bazengele Pierre ti fa na gigi sarango ye ti ala na handa nga na ndendia , na Jéhovah asara si ala kui . ​ — Kusala 5 : 1 - 10 . 
 Tongana bê ti e apusu e ti ba yâ ti tâ tënë si azo abâ e na nzoni lê , zia e dabe ti e na mbaï ti Ananias na Saphira so agboto mê ti e ngangu . 
 E lingbi ti handa amba ti e azo , me e lingbi ti handa Jéhovah pëpe . 
 Fani mingi , Mbeti ti Nzapa ayeke wa e ti tene tâ tënë na popo ti e , teti so azo ti mvene ayeke duti ande pëpe na ndo ti sese so a zi ye ti kirikiri kue dä . 
 A yeke ngangu pëpe ti hinga nda ni so a yeke nzoni e tene tâ tënë : Zo so ayeke pusu azo ti tene mvene ayeke gi Satan Zabolo . ​ — Jean 8 : 44 . 
 Sarango ye na handa pëpe ayeke ga na e aye ti nzoni mingi . 
 Ambeni ayeke so e yeke duti na nzo yingo - ti - hinga nga e yeke na ngia so azo amû bê ti ala na e . 
 A - Chrétien mingi awara kua ti nginza wala ala ngbâ dä ngbanga ti so ala sara ye na handa pëpe . 
 Ye oko , ye ti nzoni so ahon atanga ni kue ayeke so sarango ye na handa pëpe asara si e ga ndeko ti Nzapa ti Ngangu Ahon Kue . ​ — Psaume 15 : 1 , 2 . 
 Ngbâ ti bata tere ti mo 
 A kä Joseph , molenge ti Jacob , na ngbâa tongana lo yeke na ngu 17 . 
 Na nda ni , lo sara kua na da ti Potiphar , mbeni kota zo na yangbo ti gbia ti Egypte , ndo so wali ti patron ti lo asara nzara ti lo . 
 Teti so Joseph ayeke pendere mingi na lê ti wali ti Potiphar , lâ oko oko lo yeke tene na Joseph : “ Mo bungbi na mbi . ” 
 Joseph ayo lani mingi na sewa ti lo nga zo oko ahinga lo pëpe na kodoro so lo yeke dä . 
 Lo lingbi lani ti bungbi na wali so sân ti tene mbeni zo ahinga tënë ni . 
 Ye oko , tongana wali ti Potiphar agbu lo na ngangu ti bungbi na lo , Joseph akpe . ​ — Genèse 37 : 2 , 18 - 28 ; 39 : 1 - 12 . 
 Joseph akono lani na yâ ti mbeni sewa so ayeke voro Nzapa , na lo hinga nzoni so ti bungbi na zo so ayeke koli wala wali ti mo pëpe ayeke sioni . 
 Ni la , lo hunda : “ Mbi lingbi sara kota sioye so na siokpari ti ke Nzapa tongana nyen ? ” 
 E lingbi ti tene so ye so afa lege na Joseph ayeke so lo hinga ye so Nzapa afa na yaka ti Eden : koli ayeke duti gi na wali oko na wali nga asara tongaso . 
 E lingbi ti wara nzoni tongana e gbu li na ndo ye so Joseph asara lani . 
 Na ambeni kodoro , a bâ pitan tongana ye so zo alingbi ti sara ni senge na tongaso amaseka so ake ti ala ti sara ni , amba ti ala ayeke he ala mingi . 
 Bungbingo koli na wali na gigi ti mariage amû ndo na popo ti akota zo . 
 Ni la , a yeke kota ye mingi ti dabe ti e na mbaï ti Joseph laso . 
 Pitan na lango - sioni ayeke lakue siokpari na lê ti Nzapa . 
 Mingi ti azo so atï na yâ ti pitan awe abâ biani so ambeni ye ayeke dä so ndali ni a yeke nzoni zo asara pitan pëpe . 
 Ambeni ye ti sioni so zo ayeke wara na pekoni alingbi ti duti kamene , yingo - ti - hinga so ayeke kpô pëpe , mbanda , ngo na kobela ti koli na wali . 
 Aye ni ayeke gi tongana ti so Mbeti ti Nzapa adabe ti e dä : Zo so asara pitan “ asara sioni na tere ti lo mveni . ” ​ — 1 aCorinthien 5 : 9 - 12 ; 6 : 18 ; aProverbe 6 : 23 - 29 , 32 . 
 Jenny * ayeke mbeni Témoin ti Jéhovah so ayeke kumbamba . 
 Ndali ti mbeni ye so asi na lo , lo yeke bâ na nene ni atënë ti dango bê ti Nzapa . 
 Na place ti kua , mbeni koli so azo abâ lo yeke pendere afa na Jenny so lo sara nzara ti lo . 
 Me Jenny ake ; koli ni angbâ lakue ti gi ti woko bê ti lo na anzoni tënë . 
 Jenny afa tâ ye so ayeke na bê ti lo lani : “ Mbi bâ so a yeke lani ngangu mingi na mbi ti bata tere ti mbi ndali ti so ti bâ so mbeni koli asara nzara ti mbi anzere na mbi . ” 
 Ye oko , lo hinga so koli so aye gi ti zia lo na popo ti gbâ ti awali so lo bungbi na ala awe . 
 Ni la , tongana lo bâ so lo ye ti woko , lo hunda mingi na Jéhovah ti mû maboko na lo ti ngbâ be - ta - zo na Lo . 
 Jenny agi aye na yâ ti Bible nga na yâ ti ambeti ti e na lo tene so aye so ni manda ayeke tongana atënë ti dango bê so amû na ni ngangu si lê ti ni angbâ ti kpengba . 
 Mbeni ye so lo dabe ti lo na ni ayeke mbaï ti Joseph na wali ti Potiphar . 
 Lo hunzi tënë ti lo tongaso : “ Tongana mbi ngbâ lakue ti dabe ti mbi so mbi ye Jéhovah mingi , mbi lingbi ande pëpe ti sara mbeto so mbi yeke sara kota sioye nga na siokpari ti ke lo . ” 
 Mä atënë ti dango bê ti Nzapa ! 
 E kue e lingbi ti kiri ti bâ andia ti Jéhovah na nene ni mingi ahon ti kozo tongana e sara ngangu ti hinga nda ni so lo sara si a bata ambeni mbaï na yâ Bible ndali ti e . 
 Ambaï so afa nyen na e ? 
 Asarango ye wa ti azo ti yâ ti ambaï so a yeke nzoni e mû pekoni ? 
 Nga aso wa la a yeke nzoni e kpe ni ? 
 Mbeti ti Nzapa afa mbaï ti azo ngbangbo mingi . 
 A yeke nzoni azo kue so aye si Nzapa afa ye na ala agi ti duti na nzara ti wara ndara so abata zo na fini . 
 Mbeni ye so ayeke mû ndara so na zo ayeke aye so e lingbi ti manda na yâ ti atapande so Jéhovah abata ni nzoni teti e . 
 Fani mingi , Tour ti Ba Ndo ayeke fa ambaï ti azo so e lingbi ti manda ye na lege ti ye so asi na ala . 
 Ngbanga ti nyen mo kiri mo bâ ambaï so pëpe ? 
 E lingbi ti kiri singila mingi na Jéhovah teti ndoye so lo fa na mbage ti ala so ayeke sara ngangu ti nzere na lo . 
 Legeoko tongana akoli na awali so Bible asara tënë ti ala ayeke lani mbilimbili - kue pëpe , e nga e yeke mbilimbili - kue pëpe . 
 Ye oko , ye so Bible afa na ndo aye so ala sara ayeke mû maboko na e mingi . 
 Tongana e mä atënë ti dango bê ti Jéhovah , e lingbi ti kpe akota siokpari , na e lingbi ti mû tapande ti ala so asara ye mbilimbili . 
 Tongana e sara ni , e yeke tene oko tënë so wasungo psaume atene : “ Ngia ayeke na ala so abata tënë ti témoin [ “ atënë ti dango bê ” , NW ] ti [ Jéhovah ] , ala so agi Lo na bê ti ala kue . 
 Âme ti mbi abata tënë ti témoin ti Mo , na mbi ndoye tënë ni mingi . ” — Psaume 119 : 2 , 167 . 
 [ Akete tënë na gbe ni ] 
 Bâ Annuaire des Témoins de Jéhovah 1996 , lembeti 160 - 162 . 
 A gbian iri ni . 
 Mo yeke kiri tënë tongana nyen ? 
 • Nyen la e lingbi ti manda na ndo sarango ye ti David na mbage ti Saül ? 
 • Mbaï ti Ananias na Saphira afa nyen na e ? 
 • Ngbanga ti nyen mbaï ti Joseph ayeke kota ye mingi na e laso ? 
 [ Ahundango tënë ti manda na ye ] 
 Tongana nyen Jéhovah ayeke mû na e atënë ti dango bê ? 
 Ngbanga ti nyen a hunda ti dabe ti e na aye ? 
 2 , 3 . ( a ) Ngbanga ti nyen Jéhovah abata na yâ ti Bible mbaï ti ambeni zo juska laso ? 
 ( b ) Ambaï wa so ayeke na yâ ti Bible e yeke bâ ni na yâ ti article so ? 
 4 , 5 . ( a ) Ye ni ayeke lani tongana nyen na popo ti Gbia Saül na David ? 
 ( b ) David asara ye tongana nyen na gbele kengo so Saül ake na lo ? 
 Ngbanga ti nyen a yeke nzoni e gbu li na ndo mbaï ti David na Saül ? 
 Na tapande ti David , a yeke nzoni e sara ye tongana nyen tongana a sara ye ti kirikiri na e wala a ke e ? 
 A - Témoin ti Jéhovah ti Mozambique asara tongana nyen na ngoi so a tara dutingo ti ala be - ta - zo na Jéhovah ? 
 9 , 10 . ( a ) Tongana nyen e lingbi ti wara nzoni na lege ti atapande so ayeke na yâ ti Bible ? 
 ( b ) Sioni ti nyen si ayeke na yâ ti ye so Ananias na Saphira asara ? 
 11 , 12 . ( a ) Ambeni versê wa ti Bible ayeke wa e ti sara ye na handa pëpe ? 
 ( b ) Sarango ye na handa pëpe aga na aye ti nzoni wa ? 
 Nyen la asi na Joseph ? 
 Lo sara tongana nyen ? 
 14 , 15 . ( a ) Ngbanga ti nyen mbaï ti Joseph ayeke nzoni mingi teti e ? 
 ( b ) Ngbanga ti nyen mbeni ita - wali ayeke na ngia so lo mä atënë ti dango bê ti Nzapa ? 
 Tongana e kiri e bâ ambaï ti azo so Bible asara tënë ti ala nga e gbu li na ndo ni , e yeke wara nzoni dä tongana nyen ? 
 Mo bâ ti mo atënë ti dango bê ti Jéhovah tongana nyen ? 
 Ngbanga ti nyen ? 
 [ Foto na lembeti 26 ] 
 Ngbanga ti nyen David ake ti yeda si a fâ Saül ? 
 [ Foto na lembeti 27 ] 
 E manda nyen na yâ mbaï ti Ananias na Saphira ? 
 [ Foto na lembeti 28 ] 
 Nyen la apusu Joseph ti ke ye ti pitan ? 
 A dü ala na yâ mara so Nzapa asoro 
 “ L’Eternel Nzapa ti i airi i ti ga azo ti Lo mveni . ” ​ — DEUTÉRONOME 7 : 6 . 
 NA NGU 1513 kozo ti Christ , Jéhovah aleke mbeni fini songo na awakua ti lo na sese . 
 Na ngu ni so , lo zia kamene na lê ti mbeni kodoro so akomande sese kue na lo zi azo ti Israël na gbe ti ngbâa . 
 Na lege ti kusala so , lo ga Sauveur na Mveni ti ala . 
 Kozo ti sara ni , Nzapa atene na Moïse : “ Mo tene na amolenge ti Israël , Mbi yeke L’Eternel ; fade Mbi sara si i sigigi na gbe kungba ti azo ti Egypte ; fade Mbi zi i na yâ kusala ti ngbâa ; fade Mbi ton i na lege ti tïtî Mbi so Mbi ye na ndo ala na lege ti kota ngbanga ; fade Mbi kamata i ti ga azo ti Mbi ; fade Mbi yeke Nzapa ti i . ” ​ — Exode 6 : 6 , 7 ; 15 : 1 - 7 , 11 . 
 Ngoi kete na peko ti so ala sigigi na Egypte , azo ti Israël ate mbele ti songo na Nzapa ti ala , Jéhovah . 
 Ahon ti tene lo sara kua na mbeni zo , mbeni sewa wala mbeni bungbi ti asewa , fadeso Jéhovah ayeke na azo so a leke ala nzoni tongana mbeni mara oko na ndo sese . 
 Lo mû na azo ti lo andia so afa lege na dutingo ti ala ti lâ oko oko na , ahon kue , vorongo ti ala . 
 Moïse atene na ala : “ Kota mara nyen ayeke na anzapa so ayeke nduru na ala tongana L’Eternel Nzapa ti e ayeke nduru na e lakue tongana e di iri ti lo ? 
 Na kota mara nyen ayeke na kpengba - ndia na kpengba - tene so alingbi na mbilimbili ti Ndia kue so mbi zia na gbele i laso ? ” ​ — Deutéronome 4 : 7 , 8 . 
 A dü ala na yâ mbeni mara ti atémoin 
 Ngu ngbangbo mingi na pekoni , na lege ti prophète ti lo Esaïe , Jéhovah adabe ti azo ti Israël na ndo mbeni kota nda ti tënë ti dutingo ti ala tongana mbeni mara . 
 Esaïe atene : “ L’Eternel so acréé mo , O Jacob , na Lo so asara mo , O Israël , Lo tene tongaso : Zia mbeto , teti Mbi ton mo awe ; Mbi di iri ti mo awe , mo yeke ti Mbi . 
 Teti Mbi yeke L’Eternel , Nzapa ti mo , Lo Ti Nzoni - kue ti Israël , Sauveur ti mo ; . . . i kamata amolenge ti Mbi so ayeke yongoro kâ , na amolenge ti Mbi ti wali so ayeke na nda ti sese , i ga na ala kue , ala oko oko kue so a di iri ti Mbi na ndo ala , ala so Mbi créé ala teti gloire ti Mbi , ala so Mbi leke ala , ala so Mbi sara ala . 
 L’Eternel atene , I yeke atémoin ti Mbi , boi ti Mbi so Mbi iri lo , . . . azo so Mbi leke ala teti Mbi mveni , si ala lingbi sepela Mbi . ” ​ — Esaïe 43 : 1 , 3 , 6 , 7 , 10 , 21 . 
 Teti ala yeke mbeni mara so ayô iri ti Jéhovah , fade azo ti Israël ayeke duti atémoin ti yanga - ti - komande ti lo na gbele amara . 
 A lingbi ala duti mbeni mara so ‘ acréé ala teti gloire ti Jéhovah ’ . 
 A lingbi ala ‘ sepela Jéhovah ’ , ala fa aye ti kpene so lo sara ti zi ala na tongaso ti mû gloire na iri ti lo ti nzoni - kue . 
 Na nduru tënë , a lingbi ala duti mbeni mara ti atémoin ndali ti Jéhovah . 
 Nduru na ngu 1 000 kozo ti Christ , Gbia Salomon afa so Jéhovah alungula Israël ti zia lo nde . 
 Na yâ sambela ti lo na Jéhovah , lo tene : “ A yeke Mo so Mo lungula ala na popo ti amara kue ti sese ti ga ye ti héritier ti Mo . ” . 
 Azo ti Israël oko oko ayeke nga na mbeni songo so ayeke nde na Jéhovah . 
 Kozo , Moïse atene na ala : “ I yeke amolenge ti L’Eternel Nzapa ti i ; . . . teti i yeke azo so L’Eternel Nzapa ti i azia i nde teti Lo mveni . ” . 
 Tongaso , a hunda na amolenge ti azo ti Israël ti mû tere ti ala na Jéhovah pëpe . 
 A dü ala tongana azo ti mbeni mara so amû tere na Nzapa awe . 
 A fa na fini wagame oko oko andia ti Jéhovah na a hunda na ala na ngangu ti bata ni ndali ti mbele so atingbi Israël na Jéhovah . ​ — Deutéronome 11 : 18 , 19 . 
 Ala yeke na liberté ti soro ye 
 Atâa so a dü azo ti Israël na yâ mbeni mara so amû tere na Nzapa awe , a yeke ti zo oko oko ti mû desizion ti sara na Nzapa . 
 Kozo si ala lï na Sese ti Zendo , Moïse atene lani na ala : “ Laso mbi iri yayu na sese ti ga atémoin ti ke i , mbi zia na gbele mo fini na kui , nzoye na zonga ; tongaso mo kamata fini , si mo ngbâ na fini , mo na amolenge ti mo ; mo ndoye L’Eternel Nzapa ti mo , mo mä yanga ti Lo , na mo zia bê ti mo na Lo , teti Lo yeke fini ti mo , na wungo ti lâ ti mo , si mo lingbi duti na sese so L’Eternel adeba ti mû na akotara ti mo , Abraham , Isaac , na Jacob . ” . 
 Tongaso , a lingbi azo ti Israël oko oko asoro ti ndoye Jéhovah , ti mä yanga ti lo na ti zia bê ti ala kue na lo . 
 Teti ala yeke na liberté ti soro ye , a lingbi ala yô kungba ti peko ti desizion ti ala . ​ — Deutéronome 30 : 16 - 18 . 
 Ngoi ti aJuge afa pendere mingi aye ti peko ti dutingo be - ta - zo na ti dutingo be - ta - zo pëpe . 
 Kete kozoni si ngoi so ato nda ni , azo ti Israël amû peko ti nzoni tapande ti Josué na ala wara adeba nzoni . 
 “ Azo ti Israël asara na L’Eternel na lâ ti Josué kue , na lâ ti a - ancien kue so angbâ na fini na peko ti Josué , ala so abâ kota kusala kue ti L’Eternel so Lo sara teti ala . ” 
 Ye oko , ngoi kete na peko ti kuâ ti Josué , “ awagame so alondo na peko ti ala ahinga L’Eternel pëpe , wala kusala so Lo sara teti Israël . 
 Amolenge ti Israël asara ye so ayeke sioni na lê ti L’Eternel . ” . 
 Ti bâ ni nzoni , fini wagame ti azo so ahinga ye ti gigi mingi pëpe abâ na nene ni pëpe ye ti héritier ti ala tongana amembre ti mara so amû tere na Nzapa awe , mara so Nzapa ti ala , Jéhovah , asara aye ti kpene mingi ndali ti ala giriri . ​ — Psaume 78 : 3 - 7 , 10 , 11 . 
 Sarango ye alingbi na mungo tere ti ala 
 Jéhovah asara ye mingi ti mû lege na mara ti lo ti sara ye alingbi na mungo tere ti ala na lo . 
 Na tapande , Ndia ti lo afa lege nde nde ti mû asandaga , wala amatabisi , so ambeni a mû yanga na ala ti mû , na ambeni ala mû na bê ti ala . 
 Asandaga tongaso , so na popo ni a wara offrande so a - zo - na - wa , offrande ti fuku na offrande ti siriri , zo amû ni na nzobe ti lo . 
 A mû lani amatabisi so na Jéhovah ti wara deba nzoni ti lo na ti kiri singila na lo . ​ — Lévitique 7 : 11 - 13 . 
 Asandaga so zo amû na nzobe ti lo anzere na Jéhovah . 
 A bâ offrande so a - zo - na - wa na offrande ti fuku tongana “ fion ti fungo nzoni teti L’Eternel . ” . 
 Ti offrande ti siriri , a mû mênë na mafuta ti nyama ni na Jéhovah , me aprêtre na zo so amû ni ate ti ala mi ni . 
 Tengo kobe tongaso aduti fä ti songo ti siriri na Jéhovah . 
 Ndia ni atene : “ Tongana i mû sacrifice na offrande ti siriri na L’Eternel , a lingbi i mû sacrifice ni si L’Eternel awara ngia na lege ti i . ” . 
 Atâa so azo kue ti Israël so a dü ala ayeke azo so amû tere ti ala na Jéhovah awe , ala so lani asoro na bê kue Jéhovah tongana Nzapa ti ala na mungo na lo amatabisi na nzobe , ‘ Jéhovah awara ngia na lege ti ala ’ na ala wara ye ti nzoni mingi na mbage ti lo . ​ — Malachie 3 : 10 . 
 Ye oko , fani mingi , mara ti Israël so amû tere na Jéhovah aduti be - ta - zo na lo pëpe . 
 Na lege ti prophète ti lo Esaïe , lo tene na ala : “ Mo ga na angasangbaga ti mo na Mbi pëpe ti mû na offrande so a - zo - na - wa , na mo yä iri ti Mbi na lege ti sadaka ti mo pëpe . 
 Mbi sara si offrande ane mo pëpe . ” . 
 Na ndo ni , amatabisi so a mû na nzobe pëpe na so ndoye ayeke dä pëpe ayeke na ngere oko pëpe na lê ti Jéhovah . 
 Na tapande , ngu ngbangbo ota tongaso na peko ti Esaïe , na ngoi ti prophète Malachie , azo ti Israël amû anyama so ayeke nzoni pëpe na sandaga . 
 Ni la , Malachie atene na ala : “ Mbi wara ngia na lege ti i pëpe , L’Eternel Ti Sabaoth atene , na Mbi wara ngia pëpe na lege ti offrande so ayeke na maboko ti i . . . . i ga na anyama so a gbu ala na lege ti ye ti ngangu , na anyama so azin , na anyama ti kobela ; i ga na offrande tongaso ! 
 Fade Mbi wara ngia na lege ti ye so ayeke na maboko ti i ? 
 L’Eternel atene . ” ​ — Malachie 1 : 10 , 13 ; Amos 5 : 22 . 
 A ke mara ni awe 
 Na lâ ni so azo ti Israël aga mbeni mara so amû tere na Jéhovah , lo mû zendo so na ala : “ Tongana i ye ti mä yanga ti Mbi biani , na i bata tënë ti mbele ti Mbi , tongaso fade i ga ye ti Mbi mveni na popo ti amara kue ; teti sese kue ayeke ti Mbi ; na fade i ga royaume ti asacrificateur teti Mbi , na i ga mara ti nzoni - kue . ” . 
 Fade Messie ti zendo ni ayeke sigigi na popo ti ala na lo yeke mû kozoni na ala pasa ti ga amembre ti ngorogbia ti Royaume ti Nzapa . 
 Me mingi ti azo ti Israël asara ye alingbi na mungo tere ti ala pëpe . 
 Ala ke Messie ni , na nda ni ala fâ lo . ​ — Kusala 7 : 51 - 53 . 
 Lango kete kozoni na kuâ ti lo , Jésus atene na amokonzi - nzapa ti aJuif : “ I diko tënë so na Mbeti ti Nzapa pëpe ? 
 Tênë so azo ti sara da ake awe , tênë so aga li ti mbundu ti da ; so ayeke kusala ti Seigneur , na a yeke ye ti kpene na lê ti e . 
 Teti tënë so Mbi tene na i , Fade A lungula royaume ti Nzapa na tïtî i , na A mû na mbeni mara so alë lê ni . ” . 
 Ti fa so Jéhovah ake ala tongana mara so amû tere na Nzapa , Jésus atene : “ Jérusalem , Jérusalem , mo so mo fâ aprophète , na mo bolo na tênë azo so Nzapa ato ala na mo ! 
 Lege mingi Mbi ye ti bungbi amolenge ti mo , legeoko tongana mama ti kondo abungbi amolenge ti lo na gbe ti kpangbi ti lo , na i ye pëpe ! 
 Bâ , Mbi zia da ti i na i awe ! ” ​ — Matthieu 23 : 37 , 38 . 
 Mbeni mara nde amû tere na Nzapa 
 Na ngoi ti prophète Jérémie , Jéhovah asara tënë ti mbeni fini ye so abâ mara ti lo . 
 E diko : “ Lâ ni ayeke ga so fade Mbi te fini mbele na azo ti da ti Israël , na azo ti da ti Juda nga . 
 A yeke na lege ti mbele so Mbi te na akotara ti ala pëpe , na lâ ni so Mbi gbu maboko ti ala ti sigigi na ala na sese ti Egypte . 
 Kamême Mbi yeke Koli ti ala , ala ke tënë ti mbele ti Mbi , L’Eternel atene . 
 Me mbele so fade Mbi te na azo ti da ti Israël na peko ti lâ ni kâ , L’Eternel atene , ayeke so : Fade Mbi zia ndia ti Mbi na yâ bibe ti ala , na Mbi sara ndia ni tongana mbeti na ndo bê ti ala , na fade Mbi yeke Nzapa ti ala , na ala yeke azo ti Mbi . ” ​ — Jérémie 31 : 31 - 33 . 
 A zia na sese gere ti fini mbele so na ngu 33 tongana Jésus akui nga na pekoni lo fa na Babâ ti lo ngere ti mênë ti lo . 
 Ye oko , ngangu ti fini mbele so ato nda ni na lâ ni so a sa yingo vulu na Pentecôte ti ngu 33 na a dü mbeni fini mara , “ Israël ti Nzapa . ” . 
 Bazengele Pierre asû mbeti na aChrétien so a sa yingo na ndo ala , lo tene : “ I yeke mara so Nzapa airi i awe teti Lo mveni , i yeke asacrificateur , agbia , mara ti nzoni - kue , azo ti Lo mveni , si i lingbi fa nzoye ti Lo so airi i ti sigigi na yâ bingo si i ga na yâ lumière ti Lo so ayeke ye ti kpene . 
 Giriri i yeke mara pëpe , me fadeso i yeke azo ti Nzapa . ” . 
 Kota songo so ayeke lani na popo ti Jéhovah na Israël ti mitele ahunzi awe . 
 Na ngu 33 , deba nzoni ti Jéhovah alondo na ndo ti ala fadeso a gue na ndo Israël ti yingo , kongregation ti aChrétien , ‘ mara so alë lê ’ ti Royaume ti Messie . ​ — Matthieu 21 : 43 . 
 Zo oko oko amû tere ti lo na Nzapa 
 Na peko ti Pentecôte ti ngu 33 , a yeke ti zo oko oko , Juif wala Gentil , ti mû tere ti lo na Nzapa na ti wara batême “ na iri ti Babâ , na ti Molenge , na ti Yingo Vulu ” . 
 * . 
 Na lâ ti Pentecôte , bazengele Pierre atene lani na aJuif nga na azo so agbian ti ga aJuif so ayeke mä lo : “ I changé bê ti i , i azo oko oko kue , i kamata batême na iri ti Jésus Christ , tongaso Nzapa alingbi pardone siokpari ti i ; na fade i wara matabisi ti Yingo Vulu . ” . 
 A lingbi aJuif na azo so agbian ti ga aJuif so afa na lege ti batême ti ala so ala mû tere ti ala awe gi na Jéhovah pëpe , me nga so ala yeda so a yeke na lege ti Jésus si Jéhovah ayeke mû pardon teti siokpari ti ala . 
 A lingbi ala yeda na lo tongana Kota Prêtre ti Jéhovah nga tongana Mokonzi ti ala , Beli ti kongregation ti aChrétien . ​ — aColossien 1 : 13 , 14 , 18 . 
 Ngu mingi na pekoni , bazengele Paul atene : “ Mbi fa tënë so na azo ti Damas kozoni , na azo ti Jérusalem nga , na ala ti Judée kue , na aGentil nga . 
 Mbi fa na ala ti changé bê ti ala , na ti ga na Nzapa , na ti sara kusala so alingbi na azo so achangé bê ti ala . ” . 
 Na peko ti so lo fa na aJuif nga na aGentil so Jésus ayeke Christ , Messie ni , na ala yeda na ni , Paul amû maboko na ala ti mû tere na Nzapa na ti wara batême . 
 Na mungo bê ti ala na Nzapa , afini disciple tongaso aga amembre ti Israël ti yingo . 
 Laso , ziango ndangba sceau na ndo tanga ti azo ti Israël ti yingo aga nduru awe . 
 Tongana a hunzi ande awe , fade a mû yanga na “ a - ange osio ” ti zi apupu ti futingo ti “ kota ye ti vundu ” so ala gbu . 
 Ti ku na ngoi ni so , kusala ti bungbingo “ azo mingi so asi singo ” , so ayeke na beku ti fini ti lakue lakue na ndo sese , ayeke tambela na loro . 
 “ Ambeni ngasangbaga ” so , ala soro na bê ti ala ti mä na bê na “ mênë ti Molenge ti Ngasangbaga ” ni na ti wara batême tongana fä ti mungo tere ti ala na Jéhovah . 
 Amaseka mingi , so a bata ala na yâ sewa so ababâ na mama ni ayeke aChrétien , ayeke na popo ti ala . 
 Tongana mo yeke mbeni maseka tongaso , fade bê ti mo ayeke nzere ti diko article ti peko . 
 [ Kete tënë na gbe ni ] 
 Bâ Tour ti Ba Ndo ti lango 15 mai 2003 , lembeti 30 - 31 . 
 Dango bê 
 • Ngbanga ti nyen a hunda na amolenge ti azo ti Israël ti mû tere ti ala na Jéhovah pëpe ? 
 • Na lege wa azo ti Israël alingbi ti fa so ala sara ye alingbi na mungo tere ti ala na Nzapa ? 
 • Ngbanga ti nyen Jéhovah ake Israël tongana mara ti lo , na tongana nyen mbeni fini ni abâ gigi ? 
 • Ti londo na Pentecôte ti ngu 33 , a lingbi aJuif nga na aGentil asara nyen ti ga membre ti Israël ti yingo ? 
 [ Ahundango tënë ti manda na ye ] 
 1 , 2 . 
 Aye ti kpene wa Jéhovah asara ndali ti azo ti lo ? 
 Azo ti Israël alï na yâ songo wa na Nzapa ? 
 3 , 4 . 
 Ndali ti kota nda ti tënë wa si Israël abâ gigi ? 
 Na lege wa Israël ayeke mbeni mara so amû tere na Nzapa ? 
 Ye wa a hunda na azo ti Israël oko oko ti soro ? 
 Ye nyen asi na peko ti kuâ ti azo ti ngoi ti Josué ? 
 8 , 9 . ( a ) Aye wa so a leke amû lege na azo ti Israël ti fa mungo tere ti ala na Jéhovah ? 
 ( b ) Ala so amû amatabisi na nzobe awara nyen ? 
 Tongana nyen Jéhovah afa songo bê ti lo na ngoi ti Esaïe na ti Malachie ? 
 Azo ti Israël ayeke lani na pasa wa ? 
 Jésus atene nyen ti fa so a ke Israël awe tongana mara so amû tere ti lo na Jéhovah ? 
 Prophétie wa Jéhovah atene lani na ngoi ti Jérémie ? 
 Lawa nga na ndo ti nyen si fini mara so amû tere na Jéhovah abâ gigi ? 
 Fini mara so ayeke azo wa ? 
 Na lâ ti Pentecôte ti ngu 33 , Pierre awa azo so amä lo ti wara batême wa ? 
 Na ngoi ti Paul , tongana nyen si azo ti nzoni bê , aJuif nga na aGentil , aga amembre ti Israël ti yingo ? 
 Kusala ti ziango sceau wa aga nduru ti hunzi ? 
 Na kusala wa ayeke tambela na loro ? 
 [ Foto na lembeti 21 ] 
 A dü amolenge ti azo ti Israël tongana amembre ti mara so Nzapa asoro 
 [ Foto na lembeti 23 ] 
 A yeke ti zo ti Israël oko oko ti mû desizion ti sara na Nzapa 
 [ Foto na lembeti 23 ] 
 Amatabisi ti nzobe amû lege na azo ti Israël ti fa ndoye ti ala teti Jéhovah 
 [ Foto na lembeti 25 ] 
 Na peko ti Pentecôte ti ngu 33 , a lingbi adisciple ti Christ amû tere ti ala na Nzapa na ala fa ni na warango batême 
 Amaseka , i soro ti sara na Jéhovah 
 “ Laso i kamata lo so bê ti i aye ti sara na lo . ” ​ — JOSUÉ 24 : 15 . 
 “ ZIA [ amolenge ] aga aChrétien na ngoi so ala kpengba awe ti hinga Christ . ” 
 A yeke Tertullien , mbeni wasungo mbeti , si asû atënë so nduru na ngu 200 . 
 Lo ke na ngangu tënë ti batême ti akete molenge , ye so aChrétien ti wataka ato nda ti zia gere ni na sese na ngoi ti lo . 
 Augustin , mbeni Babâ ti Eglise , so ake tënë ti Tertullien na ti Bible , atene so batême ayeke zi sioye ti kozo siokpari na amolenge so akui san ti wara batême fade ala gue na enfer . 
 Mabe na tënë so amaï tënë ti mungo batême na abébé hio na peko ti so a dü ala . 
 Mingi ti akota Eglise so atene ala yeke ti Christ angbâ ti mû batême na abébé . 
 Na ndo ni , mbaï afa so ândö agbia na amokonzi - nzapa ti amara so atene ala yeke aChrétien amû batême na ngangu na “ apaïen ” so ala mû kodoro ti ala . 
 Batême ti abébé na gbungo akota zo na ngangu ti wara batême alondo na yâ ti Bible pëpe . 
 Laso zo amû tere ti lo na Nzapa na bê ti lo 
 Mbeti ti Nzapa afa so Nzapa abâ akete molenge nzoni - kue même gi tongana babâ wala mama ti ala ayeke Chrétien be - ta - zo . 
 So a sara si amolenge tongaso aga awakua so amû tere ti ala na Jéhovah awe ? 
 Oko pëpe . 
 Me , amolenge so ababâ na mama so amû tere na Jéhovah awe abata ala awara fango ye so alingbi ti pusu amolenge ni ti mû tere ti ala na lo . 
 Salomon , gbia ti ndara , atene : “ Molenge ti mbi , mo bata komandema ti babâ ti mo , na mo zia lege ti wango tene ti mama ti mo pëpe . . . . 
 Tongana mo tambela , fade tënë so afa lege na mo . 
 Tongana mo lango , fade a sara sinziri na tere ti mo . 
 Tongana mo zingo na lango , fade a sara tënë na mo . 
 Teti komandema ni ayeke lampe , na wango tënë ni ayeke lumière , na wango tënë ti zingo na zo ayeke lege ti fini . ” ​ — aProverbe 6 : 20 - 23 . 
 Fango lege ti ababâ na mama so ayeke aChrétien alingbi ti bata amolenge tongana ala yeda na ni . 
 Salomon atene nga : “ Molenge ti ndara amû ngia na babâ ti lo , me molenge ti buba amû vundu na mama ti lo . ” 
 “ Mo mä , molenge ti mbi , mo duti na ndara , na mo fa na bê ti mo nzo lege . ” . 
 Ti wara nzoni na lege ti fango lege ti ababâ na mama , a lingbi i amolenge i duti nduru ti yeda na awango kue so ala mû na i . 
 A dü i na ndara pëpe , me i lingbi ti “ duti na ndara ” na ti tambela na bê ti i mveni na “ lege ti fini . ” 
 Ti mû wango aye ti tene nyen ? 
 Bazengele Paul atene : “ Amolenge , i mä tënë ti ababâ na amama ti i na yâ Seigneur , teti so ayeke lege ni . 
 A lingbi mo yekia babâ na mama ti mo , so ayeke kozo komandema so zendo ayeke dä , si mo lingbi duti nzoni , na lâ ti mo awu mingi na ndo sese . 
 Na i , ababâ , i gi amolenge ti i na tënë pëpe , si ngonzo agbu ala ; me i bata ala , i fa lege na ala na wango ti Seigneur . ” ​ — aEphésien 6 : 1 - 4 . 
 Tongana ababâ na mama Chrétien afa na amolenge ti ala ‘ lege na wango ti Jéhovah , ’ fade a bâ ni tongana sarango ngangu ti sioni na ndo ti ala ? 
 So ayeke gbungo zo na ngangu ti yôro atënë na yâ ti li ti lo la ? 
 Oko pëpe . 
 Zo wa alingbi ti kasa ababâ na mama teti ala fa na amolenge ti ala ye so ala bâ ayeke mbilimbili nga so ayeke sara si gigi ti ala atambela nzoni ? 
 Azo so atene Nzapa ayeke dä pëpe , a kasa ala pëpe teti so ala fa tënë so na amolenge ti ala . 
 Ti aCatholique , ala bâ so a yeke kungba ti ala ti fa na amolenge ti ala atënë ti mabe ti Eglize ni , na a yeke ngangu ti tene zo akasa ala ndali ni . 
 Legeoko tongaso , a lingbi a tene pëpe so aTémoin ti Jéhovah ayeke sara ngangu na ndo bibe ti amolenge ti ala tongana ala yeke fa na ala ti yeda na bibe ti Jéhovah na ndo akota tâ tënë na akpengba - ndia ti tambela ti zo . 
 Ti mbeni bakari ( Theological Dictionary of the New Testament ) , tënë ti Grec so a kiri pekoni na “ wango ” na aEphésien 6 : 4 andu tënë ti “ gi ti leke bibe , ti leke nzoni ye so ayeke sioni , ti sara si bango ndo na mbage ti Nzapa aga nzoni . ” 
 Ka tongana mbeni maseka ake fango lege ti babâ na mama ti lo ngbanga ti so amba ti lo asara ngangu na ndo ti lo na lo ye ti mû gi peko ti ala ? 
 Fade a tene zo wa si asara ngangu na ndo ti maseka ni : ababâ na mama ti lo wala amba ti lo ? 
 Tongana amba ti maseka ni ayeke pusu lo ti nyon ambangi , ti nyon sämba mingi wala ti sara pitan , fade a kasa babâ na mama ngbanga ti so ala gi ti wa molenge ti ala na ti mû maboko na lo ti bâ asioye ti peko ti sioni tambela tongaso ? 
 Bazengele Paul asû tënë so na maseka - koli Timothée : “ Mo ngbâ na lege ti ye so mo manda awe , na ye so mo hinga na bê ti mo , teti mo hinga azo so afa ye so na mo ; na tongana mo de molenge mo hinga Mbeti ti nzoni - kue ti Nzapa , so alingbi mû na mo ndara ti wara salut , na lege ti mabe so ayeke na yâ Christ Jésus . ” . 
 Ngbene ye so Timothée angbâ kete , mama ti lo na tarä ti lo afa ye na lo na yâ ti Mbeti ti Nzapa ti tene mabe ti lo na Nzapa akpengba . 
 Na pekoni , tongana ala ga aChrétien awe , mama ti Timothée na tarä ti lo agbu lo na ngangu pëpe ti mä na bê , me a yeke na lege ti fango ye ti ala so aluti na ndo ti Tënë ti Nzapa si lo mä na bê . 
 Jéhovah airi mo ti soro ye 
 Jéhovah alingbi lani ti sara azo na a - ange tongana amasini so alingbi ti sara gi ye so lo ye , ye so lo zia na yâ li ti ala . 
 Nde na so , lo ne ala na mungo na ala liberté ti soro ye . 
 Nzapa ti e aye si azo amä yanga ti lo na bê ti ala . 
 A nzere na lo ti bâ azo , akangba na amaseka , asara na lo na ndoye . 
 Tapande so ahon atanga ni kue ti mango yanga ti Nzapa na ndoye ayeke ti Molenge ti lo ngengele oko , so Jéhovah atene na ndo ti lo : “ So ayeke Molenge ti Mbi so Mbi ndoye Lo , Lo mû ngia na Mbi mingi . ” . 
 Kozo Molenge so atene na Babâ ti lo : “ Mbi ye ti sara ye so bê ti Mo aye , O Nzapa ti mbi , Ndia ti Mo ayeke na yâ bê ti mbi . ” ​ — Psaume 40 : 9 ; aHébreu 10 : 9 , 10 . 
 Jéhovah aku ti tene azo so ayeke sara na lo na gbe ti Molenge ti lo afa oko nzara ti mango yanga ti lo tongaso . 
 Wasungo psaume ahe bia ti prophétie so : “ Azo ti Mo amû ala mveni na nzobe , na lâ ti bira ti Mo , ala yü ye ti pendere ti nzoni - kue ; apendere ti Mo ayeke tongana mamio ti ndapre . ” . 
 Bungbi ti Jéhovah kue , ti yayu na ti sese , atambela na ndo mango yanga ti Nzapa ngbanga ti ndoye . 
 Tongaso a lingbi i amaseka i hinga so ababâ na mama wala a - ancien ti kongregation ayeke gbu i na ngangu pëpe ti wara batême . 
 A lingbi nzara ti sara na Jéhovah alondo na bê ti i mveni . 
 Josué atene lani na azo ti Israël : “ I sara na [ Jéhovah ] na be - biani na tene - biani ; . . . laso i kamata lo so bê ti i aye ti sara na lo . ” . 
 Legeoko nga , a lingbi bê ti i mveni si apusu i ti mû tere ti i na Jéhovah na ti mû fini ti i ti sara ye so bê ti lo aye . 
 Yeda ti yô kungba ti mo 
 I amaseka , ngoi ayeke ga ande so mabe ti ababâ na mama ti i ayeke bata i mbeni pëpe . 
 Disciple Jacques asû na mbeti : “ Zo so ahinga lege ti sara nzoni na lo sara pëpe , zo so asara siokpari . ” . 
 Ababâ na mama alingbi ti sara na Nzapa ndali ti amolenge ti ala pëpe , na amolenge nga alingbi ti sara na Nzapa ndali ti ababâ na mama ti ala pëpe . 
 Mo manda ye awe na ndo Jéhovah nga na ye so lo leke awe ti sara ? 
 Mo yeke na ngangu ti gbu nda ti ye so mo manda na ti leke mbeni songo na lo ? 
 A yeke na lege ni ti tene so na lê ti Nzapa mo lingbi awe ti soro ti sara na lo pëpe ? 
 Mo yeke mbeni maseka so ade ti wara batême pëpe so babâ na mama ti mo ayeke aChrétien ? 
 Mo yeke gue na abungbi ? 
 Mo yeke mû même mbage na fango nzo tënë ti Royaume ? 
 Tongana a yeke tongaso , hunda tere ti mo nzoni si : ‘ Ngbanga ti nyen mbi yeke sara ni ? 
 Mbi yeke gue na bungbi nga na fango tënë ndali ti babâ na mama wala ngbanga ti so mbi ye ti nzere na Jéhovah ? ’ 
 Mo mveni mo hinga awe ‘ ye so alingbi na lê ti Nzapa , na ye so alingbi kue ’ ? ​ — aRomain 12 : 2 . 
 Ngbanga ti nyen mo ku senge ti wara batême ? 
 “ Ye nyen akanga lege na mbi ti wara batême ? ” 
 Zo ti Ethiopie so ahunda tënë so na Philippe , wafango nzo tënë , gi na peko ti so lo londo ti manda so Jésus ayeke Messie ni . 
 Me zo ti Ethiopie ni ahinga kozoni Mbeti ti Nzapa nzoni , ni la a mû lege na lo ti bâ so a lingbi lo ku pëpe ti fa polele so lo yeke voro Jéhovah fadeso na yâ kongregation ti aChrétien , na ye so amû na lo ngia mingi . 
 Legeoko nga , Nzapa alungula bê ti mbeni wali so iri ti lo ayeke Lydie “ ti mä tënë so Paul ayeke tene , ” na fade fade “ a batize lo ” na azo ti da ti lo nga . 
 Legeoko tongaso , capitaine ti da ti kanga na Philippes amä tënë ti Paul na Silas tongana ala ‘ fa tënë ti Jéhovah na lo , ’ na “ fade fade lo kamata batême , lo na azo ti da ti lo . ” . 
 Ni la , tongana mo hinga ambeni kota ye na ndo Jéhovah nga na aye so lo leke awe ti sara , mo yeke na tâ nzara ti sara ye so lo ye , na aita asara nzoni tënë ti mo na lakue mo yeke gue na bungbi nga na fango nzo tënë ti Royaume , ngbanga ti nyen mo yeke ku senge ti wara batême ? ​ — Matthieu 28 : 19 , 20 . 
 Peut - être mo yeke ku ti hon kota kapa so ngbanga ti so mo tene na bê ti mo so fade mo yeke kiri tënë mbeni lâ tongana mo tï na yâ siokpari ? 
 Tongana mo yeda , gbu li ti mo na ndo tënë so : Mo yeke ke ti sara permis ti kpengo na kutukutu ngbanga ti so mo yeke na mbeto ti sara ndao mbeni lâ ? 
 Oko pëpe ! 
 A lingbi mo ku nga pëpe ti wara batême tongana mo lingbi na ni . 
 Ti tâ tënë ni , tongana mo mû tere ti mo na Jéhovah na mo yeda ti sara ye so bê ti lo aye , a yeke kpengba mo ti sara kue ti tï na yâ sioye pëpe . 
 Amaseka , pardon , i tene pëpe so na pusungo batême na dawa i yeke kpe tënë . 
 Tongana mo lingbi awe ti mû desizion , atâa mo wara batême awe wala pëpe , mo yeke kiri tënë na Jéhovah teti ye so mo sara . ​ — aRomain 14 : 11 , 12 . 
 Na ndo sese kue , aTémoin mingi abâ so desizion ti ala ti mû batême na lâ ti maseka ti ala amû maboko na ala mingi . 
 Zia e bâ tapande ti mbeni Témoin ti Jéhovah so ayeke na ngu 23 na Poto ti Do . 
 Lo dabe ti lo so warango batême lâ ni so lo yeke na ngu 13 akpengba lo ti tï pëpe na yâ “ nzara nde nde so asara apendere ” . . 
 Lâ ni so lo ngbâ maseka , lo zia na gbele lo ti sara kua ti ngoi kue . 
 Laso , lo yeke na ngia ti sara kua na mbeni biröo ti aTémoin ti Jéhovah . 
 Adeba nzoni mingi ayeke ku amaseka so asoro ti sara na Jéhovah , na mo kue mo yeke na popo ti ala . 
 Mungo tere na Nzapa na batême ayeke tongo nda ti mbeni fini so na yâ ni e yeke bi bê lakue gi na ye so bê ti Jéhovah aye na yâ ti aye kue so e yeke sara . 
 Ti sara ye alingbi na mungo tere ti e a hunda na e ti ‘ zia l’heure ti e ahon senge pëpe ’ . 
 Tongana nyen e yeke sara ni ? 
 Na mungo ngoi so e lingbi fade ti buba ni ndali ti ambeni senge ye ti manda Bible ngangu , ti gue na bungbi lakue , na ti fa “ nzo tënë ti royaume ” mingi . 
 Mungo tere ti e na Jéhovah na nzara ti e ti sara ye so lo ye ayeke sara ande nzoni na yâ fini ti e kue : angia ti e , ye so e yeke te na e yeke nyon lakue , nga na mozoko so e yeke mä . 
 Ngbanga ti nyen ti soro pëpe angia so mo lingbi ti sara teti lakue lakue ? 
 Mingi ti amaseka Témoin ti Jéhovah so ayeke na ngia alingbi ti tene ande na mo so anzoni ngia ti sara ayeke mingi so ague nde pëpe na ‘ ye so Jéhovah aye ’ . ​ — aEphésien 5 : 17 - 19 . 
 “ Fade e gue na mo ” 
 Ti londo na ngu 1513 kozo ti Christ ti si na Pentecôte ti ngu 33 , Jéhovah ayeke na mbeni bungbi ti azo so lo soro ti voro lo na ti duti atémoin ti lo na sese . 
 A dü amolenge ti azo ti Israël na yâ ti mara so . 
 Ngbene ye na Pentecôte , Jéhovah ayeke na mbeni fini “ mara ” na ndo sese , Israël ti yingo , ‘ azo teti iri ti lo . ’ . 
 Bazengele Paul atene so Christ asukula “ azo teti lo mveni si ala ga azo ti Lo , azo so ayeke na nzara ti sara nzo kusala . ” . 
 I , amaseka , a yeke ti i ti gi ti hinga ndo so azo so ayeke dä . 
 Laso , azo wa ayeke “ mara ti mbilimbili so abata mabe ” , so tambela ti ala ague oko na akpengba - ndia ti Bible , so ayeke aTémoin be - ta - zo ti Jéhovah , na so ayeke fa Royaume ti lo tongana oko beku teti azo kue ? . 
 I bâ na yâ ti aEglize so atene ani mû peko ti Christ nga na yâ ti ambeni nzapa nde , na i haka tambela ti ala na ye so Bible ahunda na atâ wavorongo Nzapa . 
 Azo kutu mingi na ndo lê sese , so na popo ni gbâ ti amaseka , aga ti hinga na bê ti ala so tanga ti ala so a sa yingo na ndo ti ala ti aTémoin ti Jéhovah ayeke “ mara ti mbilimbili ” so . 
 Ala tene na azo ti Israël ti yingo so : “ Fade e gue na mo , teti e mä so Nzapa ayeke na i . ” . 
 E ye biani na e sambela ti tene i amaseka i mû desizion ti duti na popo ti azo ti Nzapa na tongaso ti “ kamata fini ” , fini ti lakue lakue na yâ fini sese ti Jéhovah . ​ — Deutéronome 30 : 15 - 20 ; 2 Pierre 3 : 11 - 13 . 
 Dango bê 
 • Ti bata mbeni zo na yâ wango ti Jéhovah andu nyen ? 
 • Mara ti kusala wa Jéhovah aye ? 
 • Ye ti soro wa azia na gbele amaseka so akono na yâ sewa so babâ na mama ni ayeke aChrétien ? 
 • Ngbanga ti nyen a yeke nzoni ti ku senge pëpe ti wara batême ? 
 [ Ahundango tënë ti manda na ye ] 
 1 , 2 . 
 Amara ti batême wa so ayeke na lege ni pëpe amû na azo na yâ ti aEglize so atene ala yeke ti Christ ? 
 3 , 4 . 
 Ye nyen alingbi ti mû maboko na amolenge ti ababâ na mama Chrétien ti tene ala mveni amû tere ti ala na Nzapa ? 
 Wango wa Paul amû na amolenge nga na ababâ ? 
 6 , 7 . 
 Batango amolenge ‘ na yâ wango ti Jéhovah ’ andu nyen ? 
 Ngbanga ti nyen sarango ngangu tongaso na ndo ti ala ayeke sioni pëpe ? 
 Ye nyen asara si Timothée amä na bê ? 
 ( a ) Tongana nyen Jéhovah ane azo na a - ange , na ngbanga ti nyen ? 
 ( b ) Molenge ti Nzapa ngengele oko asara nyen na liberté ti lo ti soro ye ? 
 Ye nyen ayeke na gunda ti kusala so Jéhovah ayeda na ni ? 
 Ye ti soro wa azia na gbele amaseka so akono na yâ sewa so babâ na mama ni ayeke aChrétien ? 
 ( a ) Atâa so ababâ na mama alingbi ti fa lege na amolenge ti ala , ye nyen ala lingbi pëpe ti sara ndali ti ala ? 
 ( b ) Na ngoi wa mbeni maseka alingbi awe na lê ti Jéhovah ti yô kungba ti aye so lo soro ? 
 Atënë wa amaseka so ade ti wara batême pëpe a lingbi ala hunda na tere ti ala ? 
 Atapande ti Bible wa afa so a yeke nzoni zo aku senge pëpe ti wara batême ? 
 15 , 16 . ( a ) Tënë wa so ayeke na lege ni pëpe alingbi ti kanga lege na ambeni maseka ti wara batême ? 
 ( b ) Na lege wa mungo tere na Nzapa nga na batême alingbi ti bata amaseka ? 
 Na yâ ti aye wa a lingbi e hinga nda ti ‘ ye so Jéhovah aye ’ ? 
 A lingbi amaseka ahunda tënë wa na tere ti ala ? 
 Na ndo sese kue , azo kutu mingi ahinga nyen na bê ti ala ? 
 [ Afoto na lembeti 26 ] 
 Fade mo yeke mä zo wa ? 
 [ Foto na lembeti 28 ] 
 Na lege wa mungo tere na Nzapa na batême alingbi ti bata mo ? 
 [ Foto na lembeti 29 ] 
 Ye nyen akanga lege na mo ti wara batême ? 
 E kpe kasango ndo 
 “ I sara ye oko pëpe na demango tere . ” ​ — APHILIPPIEN 2 : 14 . 
 NA YÂ ti mbeti ti lo so lo sû na gbe ti yingo ti Nzapa si lo tokua ni na aita ti kongregation ti Philippes , bazengele Paul agonda ala mingi . 
 Lo gonda amba ti lo wamabe ti gbata so ndali ti nzoni bê nga na wâ so ala yeke na ni , na lo fa ngia ti bê ti lo teti anzo kusala ti ala . 
 Ye oko , Paul adabe ti ala ti “ sara ye oko pëpe na demango tere ” wala ti kpe kasango ndo . 
 Ngbanga ti nyen Paul amû na ala wango so ? 
 Paul ahinga lani ye so kasango ndo alingbi ti ga na ni . 
 Ngu kete kozoni , lo dabe ti aita ti kongregation ti Corinthe so kasango ndo alingbi ti ga na kpale . 
 Paul afa so na ngoi so amolenge ti Israël ayeke na yando , fani mingi ala sara si ngonzo ti Jéhovah alondo na tere ti ala . 
 Na lege wa ? 
 Na lege so nzara ti sioye asara ala , na lege so ala voro ayanda na ala sara ye ti pitan , ala zia Jéhovah na tara nga ala dema tere wala ala kasa ndo . 
 Paul awa aita ti Corinthe ti manda ye na lege ti atapande so . 
 Lo tene : “ I dema tere pëpe , legeoko tongana ambeni ti ala adema tere , si ange ti kui afâ ala . ” ​ — 1 aCorinthien 10 : 6 - 11 . 
 E awakua ti Jéhovah ti laso , e yeke fa oko bibe so aita ti kongregation ti Philippes ayeke na ni ândö . 
 E yeke na wâ teti anzo kusala nga e ndoye tere na popo ti e . 
 Ye oko , teti so e hinga kpale so kasango ndo aga na ni na awakua ti Nzapa giriri , a yeke na lege ni ti tene e girisa lâ oko pëpe wango so : “ I sara ye oko pëpe na demango tere . ” 
 Ni la , zia e bâ kozoni ambeni tapande ti kasango ndo so a sara tënë ni na yâ ti Bible . 
 Na pekoni , e yeke bâ ambeni ye so e lingbi ti sara si kasango ndo aga na e kpale laso pëpe . 
 Mbeni bungbi ti azo ti sioni akasa Jéhovah 
 A yeke na ndo aye so asi na amolenge ti Israël na yâ ti ngu 40 so ala sara na yando si Bible asara kusala na mbeni tënë ti yanga ti Hébreu so aye ti tene ‘ ti kasa ndo , ti diko aminimîni , ti dema tere wala ti diko tënë na gbe ti go . ’ 
 Na ambeni ngoi , amolenge ti Israël abâ so dutingo ti ala anzere na ala pëpe na ala fa ngonzo ti bê ti ala na kasango ndo . 
 Na tapande , ayenga kete na peko ti so a zi ala na ngbâa na Egypte , “ bungbi ti amolenge ti Israël kue adema tere na Moïse na Aaron ” . 
 Ala dema tere ndali ti kobe , ala tene : “ A yeke nzoni ahon tongana e kui na tïtî L’Eternel kâ na sese ti Egypte na lâ ni so e yeke duti na tere ti ta ti nyama , na e yeke te kobe alingbi na nzara ti e ; me i sara si e si na yando so ti fâ bungbi ti azo ni so kue na nzara . ” — Exode 16 : 1 - 3 . 
 Ti tâ tënë ni , Jéhovah amû na azo ti Israël ye so amanke ala na yando , nga na ndoye lo mû na ala kobe na ngu . 
 Lâ oko pëpe ala ga nduru ti kui na nzara . 
 Ye oko , teti so ala ye gi ti dema tere , ala kono yâ ti kpale ti ala ni na ala to nda ti kasa ndo . 
 Atâa so ala kasa Moïse na Aaron , na lê ti Jéhovah a yeke tâ gi lo mveni si ala yeke kasa so . 
 Moïse atene na amolenge ti Israël : “ L’Eternel amä demango tere ti i so i dema na Lo . 
 E yeke nyen ? 
 demango tere ti i ake e pëpe , me a ke L’Eternel . ” ​ — Exode 16 : 4 - 8 . 
 Kete na pekoni , amolenge ti Israël akiri akasa ndo . 
 Moïse atokua awakala 12 ti bâ Sese ti Zendo . 
 Bale - oko na popo ti ala akiri na afa sioni tondo . 
 Nyen la asi na pekoni ? 
 “ Amolenge ti Israël kue adema tere na Moïse na Aaron ; bungbi ti azo ni kue atene na ala , A yeke nzoni ahon tongana e kui na sese ti Egypte giriri ! 
 wala a yeke nzoni ahon tongana e kui na yando so ! 
 Teti nyen L’Eternel aga na e na sese so [ sese ti Canaan ] , si e kui na lege ti épée ? 
 na awali ti e na amolenge ti e aga ye so azo agbu . 
 A yeke nzoni ahon na e ti kiri na Egypte pëpe ? ” ​ — Nombre 14 : 1 - 3 . 
 Bibe ti amolenge ti Israël achangé mingi . 
 Tongana a zi ala lani na Egypte nga ala hon na yâ ti Kota Ngu Bengba , bê ti ala apusu ala ti he bia ti sepela Jéhovah . 
 Me tongana ala bâ so ala duti nzoni pëpe na yando nga mbeto ti azo ti Canaan asara ala , bibe ti kasango ndo amû place ti bê ti kiri singila so ala yeke na ni kozo . 
 Ahon ti kiri singila na Jéhovah teti so ala yeke na liberté , ala bi tënë na li ti Nzapa teti so ala bâ ti ala atene ye amanke ala mingi . 
 Tongaso , demango tere ti ala ni ge afa na gigi so ala bâ na nene ni pëpe aye so Jéhovah amû na ala . 
 A yeke ye ti dongo bê pëpe so Jéhovah atene : “ Juska lâ nyen fade Mbi zia bungbi ti azo ti sioni so angbâ ti dema tere ti ala ti ke Mbi ? ” ​ — Nombre 14 : 27 ; 21 : 5 . 
 Demango tere na ngoi ti akozo Chrétien 
 Atapande ti kasango ndo so e londo ti sara tënë ni ayeke ti bungbi ti azo so afa na ambeni zo ye so aso bê ti ala . 
 Ye oko , na ngoi so Jésus Christ ayeke lani na Matanga ti Akpangba na Jérusalem na ngu 32 , azo mingi ‘ adema tere na popo ti ala tënë ti Lo . ’ . 
 Ala yeke diko lani akete kete tënë na gbe ti go ti ala na tere ti Jésus , ambeni atene lo yeke nzoni zo , ambeni atene lo yeke nzoni zo pëpe . 
 Na mbeni ngoi nde , Lévi ( wala Matthieu ) so ayeke zo ti rongo nginza ti lampo atisa Jésus na adisciple na da ti lo . 
 “ Me aFarizien na amaître ti ndia ti ala adema tere na adisciple ti Lo , ala tene , Teti nyen i te na i nyon na azo ti kamata lampo na awasiokpari ? ” . 
 Ngoi kete na pekoni , na Galilée “ aJuif adema tere tënë ti [ Jésus ] , teti Lo tene , Mbi yeke Mapa so alondo na yayu azu na sese . ” 
 Même bê ti ambeni disciple ti lo aso ndali ti tënë so na ala to nda ti kasa ndo . ​ — Jean 6 : 41 , 60 , 61 . 
 Ye oko , ye ti nzoni aga na peko ti mbeni tapande ti demango tere so asi kete na peko ti Pentecôte ti ngu 33 . 
 Mingi ti azo so aga adisciple a ninga pëpe , na so ala sara kodoro na Israël pëpe , abâ nzoni na lege ti bibe ti yambango agene so amba ti ala awamabe ti Judée afa na mbage ti ala , me mbeni kpale abâ gigi na ndo tënë ti kangbingo kobe . 
 Mbaï ni atene : “ A - Helléniste [ wala aJuif so atene yanga ti Grec ] adema tere na aHébreu teti ala bi bê ti ala na awomua ti ala pëpe ti mû na ala ye so ala kangbi lakue . ” ​ — Kusala 6 : 1 . 
 Azo ni so adema tere lani ayeke pëpe tongana amolenge ti Israël na yando . 
 A - Juif so ayeke tene yanga ti Grec abi bê ti ala gi na ndo nzoni dutingo ti ala mveni pëpe . 
 Ala dema tere ndali ti so a mû pëpe na ambeni womua ye so ala yeke na bezoin ni . 
 Nga , ala gue ti sara tënë ni na azo kirikiri pëpe na ala yä go ti ala pëpe ti kasa Jéhovah . 
 Ala gue gi na mbage ti abazengele ti dema tere na ala , na abazengele ni asara mbeni ye hio ti leke na tënë ni so ndali ti so dema ni ayeke tâ na lege ni . 
 So mbeni pendere tapande si abazengele azia ni na a - ancien laso ! 
 A - ancien , so ayeke aberger na lege ti yingo , ayeke sara ye na hange si ala ‘ kanga mê ti ala na toto ti awanzinga ’ pëpe . ​ — aProverbe 21 : 13 ; Kusala 6 : 2 - 6 . 
 Hange si yeke yeke kasango ndo abuba e pëpe 
 Mingi ti atapande ti kasango ndo so ayeke na yâ ti Bible na so e bâ ni fade asara sioni mingi na awakua ti Nzapa ândö . 
 Tongaso , a yeke nzoni ti tene e gbu li nzoni na ndo sioni so kasango ndo alingbi ti ga na ni yeke yeke . 
 Bâ mbeni tapande so alingbi ti mû maboko na e ti bâ sioni so . 
 Mingi ti awen , soko aninga ti te ni pëpe . 
 Tongana zo azi pëpe akete kete soko so ayeke ndu mbeni wen , a lingbi ti te wen ni yeke yeke ti buba ni . 
 Mingi ti akutukutu ayeke ga gbagbara ni ndali ti so a yeke moteur ni si abuba pëpe , me ndali ti so soko si ate awen ti tere ni yeke yeke . 
 Tapande so abâ tënë ti kasango ndo tongana nyen ? 
 Legeoko tongana ti so soko ayeke nduru ti te ambeni wen , e azo , so e yeke mbilimbili - kue pëpe , e yeke nga nduru ti kasa ndo . 
 Ni la , a lingbi lê ti e akpengba ti bâ wala e yeke nduru ti kasa ndo . 
 Gi tongana ti so soko ayeke te mbeni wen hio mingi tongana ngu wala ingo andu ni , aye ti ngangu alingbi ti sara si e duti nduru ti kasa ndo . 
 Gingo bê alingbi ti sara si mbeni kete tënë ti songo bê aga mbeni kota ye ti demango tere ndali ni . 
 Na ngoi so gigi ayeke kpengba gi kpengbango na lâ ti nda ni so , atënë so zo alingbi ti dema tere ndali ni ayeke gue nga gi na li ni . 
 Tongaso , mbeni wakua ti Jéhovah alingbi ti to nda ti kasa mba ti lo ndali ti mbeni kete ye , tongana awokongo ti zo ni , akode ti lo wala amatabisi ti kusala so lo wara . 
 Atâa nyen la anzere na e pëpe , tongana e zia si bibe ti demango tere ahon ndo ti e , a lingbi ti sara si e yeke na ngia pëpe na e ga azo so ayeke kasa ndo lakue . 
 Biani , ye ti sioni so kasango ndo ayeke ga na ni yeke yeke alingbi ti sara si e tï na lege ti yingo . 
 Na ngoi so amolenge ti Israël adema tere lani na ndo dutingo ti ala na yando , ala gue juska ti kasa Jéhovah . 
 Zia mara ti ye tongaso asi na e lâ oko pëpe ! 
 Soko ayeke nduru ti te wen . 
 Ye oko , ye so alingbi ti sara si soko ate mbeni wen hio pëpe ayeke ti sara mbamba so ayeke kanga lege na soko na tere ti wen ni , nga ti zi hio akete soko so ayeke na tere ti wen ni . 
 Legeoko nga , tongana e mveni e hinga so e yeke na bibe ti kasango ndo , e lingbi ti hon ndo ni gi tongana e fa tënë ni hio na Jéhovah na yâ sambela . 
 Me e yeke sara ni tongana nyen ? 
 Bâ aye tongana ti so Jéhovah ayeke bâ 
 Kasango ndo ayeke sara si e yeke bi bê ti e gi na ndo ti e mveni nga na ndo ti akpale ti e na a sara si e yeke girisa anzoni ye so e yeke wara ndali ti so e yeke aTémoin ti Jéhovah . 
 Ti hon ndo ti bibe ti demango tere , a lingbi e bi bê lakue na anzoni ye so . 
 Na tapande , e oko oko kue e yeke na pendere matabisi ti mû iri ti Jéhovah na ndo ti e . 
 E lingbi ti lë kpengba songo na lo na ti sara tënë na ‘ Lo so Lo mä sambela ’ na ngoi kue . 
 Gigi ti e anzere ndali ti so e gbu nda ti tënë ti droit ti Jéhovah ti komande dunia mobimba nga e dabe ti e so e yeke na matabisi ti duti lakue be - ta - zo na Nzapa . 
 Nga e lingbi ti fa nzo tënë ti Royaume lakue . 
 Dutingo na mabe na yâ sandaga ti Jésus Christ so azi e ayeke mû lege na e ti duti na mbeni nzoni yingo - ti - hinga . 
 So ayeke aye ti nzoni so e wara ni atâa aye ti ngangu wa e yeke luti na gbele ni . 
 Ahon ti luti na ndo bango ndo ti e mveni , zia e tara ti bâ aye tongana ti so Jéhovah abâ . 
 David , wasungo psaume , ahe bia so : “ O L’Eternel , fa na mbi lege ti Mo ; fa nda ti lege ti Mo na mbi . ” . 
 Tongana e yeke tâ na raison ti dema tere ti e , Jéhovah ayeke bâ ni . 
 Lo lingbi ti leke tënë ni hio . 
 Me ngbanga ti nyen ngoi na ngoi lo zia ambeni kpale ti ngbâ ti gue ? 
 Tongana lo zia lege na ni ti gue , peut - être a yeke ti mû maboko na e ti maï ambeni nzoni sarango ye tongana be - nze - pepe , bê so azia pëpe nga na mabe . ​ — Jacques 1 : 2 - 4 . 
 Tongana e yeke nduru ti kanga bê na gbele akpale sân ti dema tere , a yeke mû lege na e ti maï gi pëpe anzoni sarango ye , me a lingbi nga ti sara ye na ndo ti azo so ayeke bâ tambela ti e . 
 Na tapande , na ngu 2003 ambeni Témoin ti Jéhovah ti Zamani amû mbeni kutukutu ti gue na kota bungbi na kodoro ti Hongrie . 
 Wakpengo na kutukutu ni ayeke Témoin ti Jéhovah pëpe , nga lo ye mingi pëpe ti duti na tere ti ala teti lango bale - oko . 
 Ye oko , tongana ala kiri na Zamani , bango ndo ti lo agbian biaku . 
 Ngbanga ti nyen ? 
 Na ngoi ti voyage ni , ala wara akpale mingi . 
 Me aTémoin ti Jéhovah ni adema tere ti ala oko pëpe . 
 Wakpengo na kutukutu ni atene so aita ni ayeke anzoni client so ni de ti wara ala kozo pëpe . 
 Tongaso , lo tene tongana ti peko aTémoin ti Jéhovah asi na yanga - da ti ni , ni yeke wara ala na ni yeke dengi mê ti mä ala . 
 Teti so ala “ sara ye oko pëpe na demango tere ” , so tâ nzoni ye si sarango ye ti aita so asara na ndo ti koli so ! 
 Ti pardone ye ayeke maï beoko 
 Ka tongana e yeke dema tere ndali ti sarango ye ti mbeni ita , e lingbi ti sara nyen ? 
 Tongana tënë ni ayeke kota , a yeke nzoni e sara ye alingbi na kpengba - ndia so Jésus afa na Matthieu 18 : 15 - 17 . 
 Ye oko , a hunda lakue pëpe ti sara tongaso tongana tënë ni ayeke kete . 
 Ngbanga ti nyen ti bâ pëpe ye ni so tongana mbeni lege so azi na mo ti mû pardon ? 
 Paul atene : “ I zingo na ambeni zo na popo ti i fade pëpe , na tongana mbeni zo ayeke na tënë na popo ti lo na ita ti lo , i pardone ye na popo ti i . 
 I pardone azo legeoko tongana Seigneur apardone i . 
 Na ahon ye so kue , i yü ndoye , so ayeke kamba so alingbi kue , so atingbi i . ” . 
 E lingbi ti duti nduru ti pardone ye pëpe ? 
 Jéhovah ayeke na raison ti dema tere ti lo ndali ti e , me lo sara ni pëpe . 
 Nde na so , lakue lo yeke sara be - nzoni nga lo yeke pardone e . 
 Atâa tënë wa ayeke na popo ti mo na mbeni ita , kasango ndo ayeke leke tënë ni pëpe . 
 Tënë ti yanga ti Hébreu so a kiri pekoni na “ kasango ndo ” aye nga ti tene “ ti diko tënë na gbe ti go . ” 
 Ti tâ tënë ni , a nzere na e pëpe ti duti na tere ti mbeni zo so ayeke kasa ndo lakue , ni la e yeke tara ti kpe lo . 
 Tongana e yeke kasa ndo wala e yeke diko tënë na gbe ti go , a lingbi ti nzere pëpe na ala so ayeke mä e na tongaso ala lingbi ti gboto tere ti ala yongoro na e . 
 Dikongo akete kete tënë ayeke gboto lê ti azo na ndo ti e , me a lingbi pëpe ti sara si ala ga nduru na e . 
 Ti duti nduru ti mû pardon ayeke maï beoko so awakua ti Jéhovah aye tënë ni mingi . 
 Na mbeni kodoro ti Poto , mbeni maseka - wali ti ngu 17 , so lo yeke Catholique , asû mbeti na filiale ti aTémoin ti Jéhovah ti ndo ni ti fa ye so anzere na lo na mbage ti ala . 
 Lo tene : “ Bungbi ti ala ayeke gi oko bungbi so mbi hinga so tënë ti kengo tere , kota bê , sioni bibe na ndo mbeni zo nga na tënë ti kion akangbi yâ ni pëpe . ” 
 Ti kiri singila teti aye kue ti nzoni so e yeke wara ndali ti so e yeke awakua ti tâ Nzapa , Jéhovah , ayeke mû lege na e ti maï beoko na ti kpe kasango amba ti e na ndo ti ambeni tënë so abâ gi zo oko oko . 
 Article ti peko ayeke fa na e ambeni sarango ye so Nzapa afa na e ti duti na ni si e tï pëpe na yâ ti mbeni mara ti kasango ndo so alingbi ti ga na kota kpale : kasango bungbi ti Jéhovah . 
 Mo dabe mo na ni ? 
 • Kasango ndo ayeke nyen ? 
 • Tapande ti nyen la mo lingbi ti mû ni ti fa sioni ye so kasango ndo ayeke ga na ni ? 
 • Ye nyen alingbi ti mû maboko na e ti hon ndo ti bibe ti kasango ndo ? 
 • Na lege wa ti duti nduru ti mû pardon ayeke mû maboko na e ti kanga lege na kasango ndo ? 
 [ Ahundango tënë ti manda na ye ] 
 1 , 2 . 
 Wango wa bazengele Paul amû na aita ti Philippes nga na ti Corinthe ? 
 Ngbanga ti nyen ? 
 Ngbanga ti nyen tënë ti kasango ndo agbu bê ti e laso ? 
 Tongana nyen amolenge ti Israël adema tere na yando ? 
 Tongana amolenge ti Israël ayeke dema tere ti ala lani , ala yeke kasa gi zo wa mbilimbili ? 
 6 , 7 . 
 Tongana ti so a yeke na Nombre 14 : 1 - 3 , tongana nyen bibe ti amolenge ti Israël achangé lani mingi ? 
 8 , 9 . 
 Fa ambeni tapande ti demango tere wala ti kasango ndo so a sara tënë ni na yâ mbage ti Mbeti ti Nzapa so a sû na yanga ti Grec . 
 10 , 11 . 
 Ngbanga ti nyen aJuif so ayeke tene lani yanga ti Grec adema tere ti ala ? 
 Tongana nyen a - ancien alingbi ti manda ye na ndo lege so a leke na kpale so lani ? 
 12 , 13 . ( a ) Mû mbeni tapande ti fa aye so kasango ndo alingbi ti ga na ni . ( b ) Nyen la alingbi ti pusu mbeni zo ti kasa ndo ? 
 14 , 15 . 
 Ngbanga ti nyen a lingbi e zia lege pëpe na bibe ti demango tere wala kasango ndo ti hon ndo ti e ? 
 Tongana nyen e lingbi ti hon ndo ti bibe ti kasango ndo ? 
 Atâa e yeke tâ na raison ti dema tere , ngbanga ti nyen a yeke nzoni ti bâ aye tongana ti so Jéhovah abâ ? 
 18 , 19 . 
 Fa mbeni tapande ti ye ti nzoni so alingbi ti si tongana e yeke nduru ti kanga bê na gbele akpale sân ti dema tere . 
 Ngbanga ti nyen a yeke nzoni ti pardone mba na popo ti e ? 
 Kasango ndo alingbi ti sara nyen na ndo ti ala so ayeke mä ni ? 
 Mbeni maseka - wali atene nyen na ndo ti aTémoin ti Jéhovah ? 
 Fade e yeke bâ tënë wa na yâ ti article ti peko ? 
 [ Foto na lembeti 14 ] 
 Azo ti Israël ayeke kasa lani tâ gi Jéhovah ! 
 [ Foto na lembeti 17 ] 
 Mo yeke tara ti bâ aye tongana ti so Jéhovah abâ ? 
 [ Afoto na lembeti 18 ] 
 Ti mû pardon amaï beoko 
 Bâ gi nzoni ti bungbi ti Jéhovah 
 “ Fade nzoye ti da ti Mo alingbi na e . ” ​ — PSAUME 65 : 5 . 
 DAVID ti Israël ti giriri ayeke mbeni oko ti akpengba zo so a sara tënë ti ala na yâ ti mbage ti Mbeti ti Nzapa so a sû ni na Hébreu . 
 Atâa so lo yeke berger , wapikango mozoko , prophète nga gbia , lo zia bê ti lo kue na Jéhovah Nzapa . 
 Kpengba songo so David ayeke na ni na Jéhovah adü na yâ bê ti lo nzara ti leke mbeni da na Nzapa . 
 Da ni so , wala temple , ayeke ga ndo so azo ti Israël kue ayeke gue dä ti voro tâ Nzapa . 
 David ahinga so temple ni nga na kusala so azo ayeke sara na yâ ni ayeke ga ande na ngia nga na adeba nzoni na azo ti Nzapa . 
 Tongaso lo he bia so : “ Ngia ayeke na zo so Mo [ Jéhovah , Mo ] iri lo ti ga nduru na Mo si lo lingbi duti na sedu ti Mo ; fade nzoye ti da ti Mo alingbi na e , nzoye ti Temple ti Mo ti nzoni - kue . ” ​ — Psaume 65 : 5 . 
 Ye oko , a mû lege pëpe na David ti bâ lege ti kusala ti lekengo da ti Jéhovah ni . 
 Nde na so , a bata lani matabisi ni so na molenge ti lo Salomon . 
 Atâa so lo yeke na kota nzara ti sara da ni , David akasa ndo pëpe ngbanga ti so a mû matabisi ni so na mbeni zo nde . 
 Ti lo , kota ye ni ayeke gi ti tene a leke temple ni awe . 
 Na bê ti lo kue lo mû maboko na kusala ni na lege so lo mû na Salomon tapande ti aye nde nde ti tere ti temple ni , so Jéhovah afa ni na lo . 
 Nga , David abungbi aLévite saki mingi , lo kangbi yâ ti ala ti sara akua nde nde na lo mû gbâ ti lor na argent ti tene a leke na temple ni . ​ — 1 Chronique 17 : 1 , 4 , 11 , 12 ; 23 : 3 - 6 ; 28 : 11 , 12 ; 29 : 1 - 5 . 
 A - Juif be - ta - zo amû maboko lani na aye so a leke ndali ti vorongo tâ Nzapa na yâ da ti lo . 
 E awakua ti Jéhovah laso , e nga e yeke mû maboko na aye so a leke teti vorongo Jéhovah na yâ bungbi ti lo na sese ge . 
 Na sarango tongaso e fa so e kue e yeke na oko bibe so David ayeke na ni lani . 
 E yeke na bibe ti demango tere pëpe . 
 Nde na so , e yeke bâ gi nzoni ti bungbi ti Jéhovah Nzapa . 
 Mo yeke bi bê ti mo na gbâ ti anzoni ye so e lingbi ti duti biani na bê ti kiri singila ndali ni ? 
 Zia e bâ ambeni mbage ti anzoni ye so . 
 E fa bê ti kiri singila teti azo so amû li ni 
 E yeke tâ na anda ti tënë mingi ti kiri singila teti ngbâa be - ta - zo na ti ndara so Jésus Christ azia lo ti bâ lege ti aye ti lo na ndo sese . 
 Bungbi ti ngbâa ni , so aChrétien so a sa yingo na ndo ti ala si ayeke na yâ ni , ayeke mû li ni na yâ kusala ti fango nzo tënë , ayeke leke akapa ti abungbi nga lo yeke sigigi na ambeti ti nzapa na ayanga ti kodoro ahon 400 . 
 Azo kutu mingi na ndo sese mobimba ayeke te na ngia kobe ti yingo na “ l’heure ni so alingbi . ” . 
 Biani , e yeke na nda ti tënë oko pëpe ti kasa ye so . 
 Teti ngu mingi , Elfi , mbeni Témoin ti Jéhovah so aga mbakoro awe abâ so lo wara dengo bê nga na mungo maboko na sarango ye alingbi na wango ti Bible so ayeke na yâ ti ambeti so bungbi ti ngbâa ni ayeke sigigi na ni . 
 Tâ bê ti kiri singila apusu lo ti sû tënë so na mbeti : “ Tongana bungbi ti Jéhovah ayeke dä pëpe , ka mbi yeke sara nyen ? ” 
 Pierre na Irmgard asara na Nzapa ngu mingi awe . 
 Irmgard afa bê ti kiri singila teti ambeti kue so “ bungbi ti Jéhovah so asara ye na ndoye nga na bingo bê na zo ” amû ni . 
 Na popo ti ambeti so , a yeke wara ambeni so abâ azo so ayeke na kpale ti bango ndo na ti mango ndo . 
 Wabatango Bungbi ti aTémoin ti Jéhovah so ayeke sara kua na iri ti ngbâa be - ta - zo ayeke mbeni kete bungbi ti a - ancien so a sa yingo na ndo ti ala . 
 Ala yeke sara kusala na kota ndokua ti aTémoin ti Jéhovah na gbata ti Brooklyn , na Amerika . 
 Wabatango Bungbi ni azia na ndo ti afiliale oko oko aita - koli so ayeke na kode mingi ti bâ lege ti akusala ti akongregation na ndo sese kue so wungo ni ahon 98 000 . 
 A zia na ndo ti akongregation so a - ancien na aserviteur ti mungo maboko so ayeke aita - koli so alingbi na aye so Bible ahunda na mbage ti azo so aye ti yô kungba . 
 A - ancien ayeke mû li ni na yâ ti kongregation nga ala yeke bata kundu ti Nzapa na lege ti ndoye . 
 A yeke tâ ye ti nzoni mingi ti duti na yâ ti kundu ni na ti hinga ndoye nga na beoko so ayeke na yâ ti sewa ti “ aita ” so ayeke na ndo ti sese kue . ​ — 1 Pierre 2 : 17 ; 5 : 2 , 3 . 
 Ahon ti dema tere , lakue ambeni ita ayeke fa na gigi singila ti bê ti ala teti a - ancien so na ndoye ayeke fa lege na ala . 
 Bâ tapande ti mbeni Chrétien so iri ti lo ayeke Brigitte so ngu ti lo ahon 30 nga lo yeke wali ti koli . 
 Na ngoi so lo de maseka , lo to nda ti fono na asioni kamarade na a ngbâ kete lo tï na yâ ti kota siokpari . 
 Me wango ti a - ancien na mungo maboko ti aita asara si lo wara kpale pëpe . 
 Fadeso Brigitte atene nyen ? 
 Lo tene : “ Mbi kiri singila mingi so mbi ngbâ na yâ ti pendere bungbi ti Jéhovah . ” 
 André so lo yeke na ngu 17 atene : “ Bungbi ti Jéhovah ayeke tâ nzoni bungbi so ahon atanga ni kue na ndo sese so . ” 
 Biani , a lingbi e kiri singila teti nzoni ti bungbi ti Jéhovah . 
 Ala so amû li ni ayeke na awokongo 
 Biani , ala so a zia ala na ndo ti bungbi ni ayeke na awokongo . 
 Ala kue ayeke sara faute , na ambeni ayeke na awokongo so ala yeke tiri ngangu ti hon ndo ni . 
 Ye oko , a lingbi bê ti e aso ndali ni ? 
 Ên - ën . 
 Même ambeni zo ti Israël ti giriri so ayô akota kungba atï na yâ ti akota siokpari . 
 Na tapande , na ngoi so David ade maseka , a iri lo ti pika mozoko ti dë bê ti Gbia Saül so kpale ahon ndo ti lo . 
 Na pekoni , Saül agi ti fâ David , na a lingbi David akpe ti bata fini ti lo . ​ — 1 Samuel 16 : 14 - 23 ; 18 : 10 - 12 ; 19 : 18 ; 20 : 32 , 33 ; 22 : 1 - 5 . 
 Ambeni zo ti Israël asara ye lani na handa . 
 Na tapande , Joab , mokonzi ti aturugu ti David afâ Abner so ayeke sewa ti Saül . 
 Absalom agbe lingo ti mû mbata ti gbia na maboko ti babâ ti lo David . 
 Nga , Ahitophel wawango so David azia bê kue na lo akä David . 
 Ye oko , David adema tere ti lo mingi ngbanga ni pëpe wala lo dö lege ti tâ vorongo lo zia pëpe . 
 Me lo duti gi kpô . 
 Aye ti ngangu so apusu David ti ga nduru mingi na Jéhovah na ti ngbâ ti bata nzoni bango ndo so lo yeke na ni na ngoi so lo yeke kpe Saül ti bata fini ti lo . 
 Na ngoi ni so , David ahe bia so : “ Sara be - nzoni na mbi , O Nzapa , sara be - nzoni na mbi , teti âme ti mbi akpe na Mo ti bata tere ti lo ; biani , fade mbi kpe na gbede ti kpangbi ti Mo ti bata tere ti mbi , juska ye ti ngangu ahon awe . ” ​ — Psaume 57 : 2 . 
 Laso , e yeke na nda ti tënë oko pëpe ti dema tere ti e tënë ti sarango ye na handa na yâ ti bungbi ti Jéhovah . 
 Jéhovah , a - ange ti lo nga na aberger na lege ti yingo ayeke kanga lê pëpe na ndo azo ti sioni so asara ye na handa na yâ ti kongregation . 
 Ye oko , e kue e yeke tingbi na awokongo ti e mveni nga na ti ambeni wakua ti Jéhovah . 
 Gertrud ayeke mbeni wakua so asara na Jéhovah teti angu mingi lani . 
 Tongana lo de maseka , a bi tënë ti wataka na li ti lo a tene lo yeke zo so asara ye na handa me lo yeke pëpe tâ wafango tënë ti ngoi kue . 
 Lo sara ye tongana nyen ? 
 Lo kasa azo so abi tënë so na li ti lo ? 
 Ên - ën . 
 Kete kozoni si lo wara kuâ na ngu 2003 tongana lo yeke na ngu 91 , lo dabe ti lo na ye so asi na lo lani , lo tene : “ Tënë so nga na ambeni ye so asi na mbi na pekoni afa na mbi so atâa girisango lege ti ambeni zo , Jéhovah ayeke fa lege na kota kusala ti lo , kusala so lo mû na e azo so e yeke na awokongo ti sara ni . ” 
 Na ngoi so lo tingbi lani na awokongo ti ambeni wakua ti Jéhovah , Ita Gertrud asambela Jéhovah na bê ti lo kue . 
 Teti so même aChrétien so ayeke be - ta - zo mingi ayeke na awokongo , tongana mbeni ita so amû li ni agirisa lege , zia e ngbâ lakue ti “ sara ye oko pëpe na demango tere ” . . 
 A yeke tâ ye ti vundu mingi ti mû sioni tapande ti mbeni kete wungo ti akozo Chrétien ! 
 Disciple Jude atene so awafango ye ti wataka ti ngoi ti akozo Chrétien ake lani “ gere - ti - komande , na ala zonga agloire . ” 
 Na ndo ni , azo ti sioni so ayeke lani “ azo ti demango tere , ala dema tere tënë ti ye kue so asi na ala ” . . 
 Zia e ke ti mû peko ti azo so ayeke kasa ndo nga ayeke dema tere , e bi bê lakue na ndo anzoni ye so ngbâa be - ta - zo ayeke mû na e . 
 Zia e kiri singila teti nzoni ti bungbi ti Jéhovah na e ngbâ lakue ti “ sara ye oko pëpe na demango tere ” . 
 “ So ayeke kpengba tënë ! ” 
 Na ndembe so ambeni zo so ayeke lani adisciple ti Jésus ayeke kasa azo so a zia ala ti mû li ni , ambeni ayeke kasa ti ala afango ye ti Jésus . 
 Tongana ti so a fa ni na Jean 6 : 48 - 69 , Jésus atene : “ Zo so ate mitele ti Mbi na lo nyon mênë ti Mbi , lo yeke na fini ti lakue lakue . ” 
 Tongana “ ambeni disciple ti Lo mingi amä tënë so , ala tene , So ayeke kpengba tënë ! 
 Zo nyen alingbi mä tënë so ? ” 
 Me “ Jésus ahinga na yâ bê ti Lo adisciple ti Lo ayeke dema tere teti tënë so ” . 
 Na “ teti tënë so , adisciple ti Lo mingi akiri , na ala tambela na Lo mbeni pëpe . ” 
 Ye oko , a yeke adisciple ni kue pëpe si akasa ndo . 
 Bâ ye so asi tongana Jésus ahunda abazengele 12 , lo tene : “ I nga , i ye ti zia Mbi ? ” 
 Bazengele Pierre akiri tënë : “ Seigneur , fade e gue na zo nyen ? 
 Mo yeke na tënë so amû fini ti lakue lakue . 
 E mä na bê awe , na e hinga Mo yeke Lo Ti Nzoni - kue ti Nzapa . ” 
 Laso , na popo ti awakua ti Nzapa , mbeni kete kete wungo ti azo so bê ti ala aso ndali ti ambeni ye so bungbi ti Jéhovah ayeke fa ato nda ti kasa bungbi ni . 
 Ngbanga ti nyen ala yeke kasa ndo ? 
 Mingi ni , ala yeke kasa ndo ni ngbanga ti so ala gbu nda ti lege so Nzapa ayeke sara na ye pëpe . 
 Wasarango ye kue ayeke fa tâ tënë na awakua ti lo yeke yeke . 
 Ni la , ngoi na ngoi a yeke si so a hunda ti gbian lege so e gbu nda ti ambeni versê . 
 Mingi ti awakua ti Jéhovah ayeke na ngia teti agbiango ye so . 
 Ye oko , tâ mbeni kete wungo ti awakua abâ tere ti ala “ mbilimbili ahon ndo ni ” na ala ke ti ala agbiango ye so . 
 Ti ambeni , a yeke baba la asara ala ; ti ambeni nga a yeke so ala tï na yâ gbanda ti bibe ti dutingo yamba . 
 Atâa nda ti tënë ni ayeke nyen , mara kasango ndo tongaso ayeke ga na kpale teti a lingbi ti gboto e ti gue na ni na yâ sese so na ti sara ye tongana ti azo ni . 
 Na tapande , Emmanuel , so ayeke mbeni Témoin ti Jéhovah , ato nda ti kasa lani ambeni ye so lo diko na yâ ti ambeti so “ ngbâa be - ta - zo na ti ndara ” asigigi na ni . 
 Lo zia lege ti dikongo ambeti ti e nga na pekoni lo tene na a - ancien ti kongregation ti lo so lo ye ti ngbâ Témoin ti Jéhovah mbeni pëpe . 
 Ye oko , a ninga pëpe na pekoni , Emmanuel aga ti bâ so bungbi ti Jéhovah ayeke fa aye tâ na lege ni . 
 Lo kiri lo bâ a - ancien , lo yeda so lo bâ lani ye na lege ni pëpe na a kiri na lo na bungbi . 
 Na pekoni , lo kiri lo wara ngia ti lo . 
 Ka tongana bê ti e aye ti pusu e ti kasa ndo ngbanga ti so e yeke na kite na ndo ambeni ye so bungbi ti Jéhovah ayeke fa ? 
 Zia e duti na be - nze - pepe . 
 Ngbâa be - ta - zo alingbi ti sigigi na ambeni tënë ande ti zi nda ti tënë ni polele . 
 A yeke na lege ti ndara ti hunda a - ancien ti mû maboko na e . 
 Sambela , mandango Mbeti ti Nzapa zo mveni nga sarango kamarade na aita so akpengba na lege ti yingo alingbi ti mû maboko na e ti zi akite na bê ti e . 
 A lingbi nga ti pusu e ti duti na bê ti kiri singila mingi ndali ti akpengba tâ tënë ti Bible so e yeke wara ni na lege ti bungbi so Jéhovah ayeke sara kusala na ni ti fa ye na e . 
 Ngbâ ti duti na nzoni bango ndo 
 Tâ tënë , e azo so e yeke mbilimbili - kue pëpe , e yeke nduru ti sara siokpari , na peut - être ambeni ayeke gi nduru ti dema tere senge senge . 
 Ye oko , tongana e ga azo so aye lakue ti kasa ndo , e yeke zia songo ti e na Jéhovah Nzapa na yâ ti kpale . 
 Tongaso , a lingbi e sara kue ti hon ndo ti bibe ti dutingo nduru ti kasa ndo . 
 Ahon ti tene e kasa aye so ayeke si na yâ ti kongregation , a yeke nzoni e ngbâ ti duti na nzoni bango ndo nga e bata mbeni programme so ayeke sara si e wu na kusala , e duti na ngia , e bâ ye na nene ni , ye ayengi e pëpe nga e kpengba na mabe . 
 Jéhovah si ayeke fa lege na aye kue so ayeke tambela na yâ bungbi ti lo , na Jésus ahinga aye kue so ayeke si na yâ ti kongregation oko oko kue tongana ti ngoi ti akozo Chrétien . 
 Na be - nze - pepe , zia e ngbâ ti ku Nzapa nga na Christ so ayeke Beli ti kongregation . 
 Ala lingbi ti sara kusala na aberger so ahinga kua ti ala nzoni ti leke ambeni ye so a hunda ti gbian ni . ​ — Psaume 43 : 5 ; aColossien 1 : 18 ; Tite 1 : 5 . 
 Na yâ ti ngoi kete , aye ti sioni sese ti laso ayeke hunzi na Royaume ti Messie ayeke to nda ti komande sese mobimba . 
 Juska ti si na ngoi ni so , a yeke tâ kota ye ti tene e oko oko kue e ngbâ ti duti na nzoni bango ndo . 
 Ye so ayeke mû ande maboko na e ti bâ anzoni sarango ye ti amba ti e Chrétien ahon ti bâ gi afaute ti ala . 
 Ti ngbâ ti bâ gi anzoni sarango ye ti ala ayeke sara si e duti na ngia . 
 Tongaso , ahon ti tene bê ti e anze ndali ti so e yeke kasa ndo , e yeke wara ngangu na e yeke kpengba na lege ti yingo . 
 Ti duti na nzoni bango ndo ayeke mû nga maboko na e ti dabe ti e na gbâ ti adeba nzoni so e yeke na ni ndali ti so e yeke na yâ ti bungbi ti Jéhovah . 
 A yeke gi oko bungbi so si na ndo sese ayeke be - ta - zo na Kota Gbia ti dunia . 
 So mo yeke na yâ bungbi ti Jéhovah nga mo yeke na matabisi ti voro tâ Nzapa , Jéhovah , mo bâ ni tongana nyen ? 
 Zia bango ndo ti mo aduti tongana ti David so ahe bia so : “ O Mo so Mo mä sambela , fade mi kue aga na Mo . 
 Ngia ayeke na zo so Mo iri lo ti ga nduru na Mo si lo lingbi duti na sedu ti Mo ; fade nzoye ti da ti Mo alingbi na e . ” ​ — Psaume 65 : 3 , 5 . 
 Mo dabe mo na ni ? 
 • Ngbanga ti nyen a lingbi e kiri singila teti ala so ayeke mû li ni na yâ ti kongregation ? 
 • Tongana mbeni ita so ayô kungba asara faute , a lingbi e sara nyen ? 
 • Tongana lege so e gbu nda ti ambeni versê ti Bible agbian , a lingbi e bâ ni tongana nyen ? 
 • Nyen la alingbi ti mû maboko na mbeni Chrétien ti hon ndo ti kite ? 
 [ Ahundango tënë ti manda na ye ] 
 1 , 2 . ( a ) Temple ni nga na akusala so ayeke sara na yâ ni ayeke sara ande nyen na ndo ti azo ti Nzapa ? 
 ( b ) Maboko wa David amû teti lekengo temple ni ? 
 Bibe wa awakua ti Jéhovah ayeke na ni na ndo aye so a leke teti vorongo lo ? 
 4 , 5 . ( a ) Tongana nyen ngbâa be - ta - zo na ti ndara ayeke sara kua so a mû na lo ? 
 ( b ) Ambeni Témoin ti Jéhovah atene nyen na ndo akobe ti yingo so ala yeke wara ? 
 6 , 7 . ( a ) Tongana nyen a yeke bâ lege ti akusala ti akongregation ti ndo sese kue ? 
 ( b ) Ambeni zo atene nyen na ndo bungbi ti Jéhovah ? 
 8 , 9 . 
 Ambeni zo ti ngoi ti David asara ye tongana nyen ? 
 David asara ti lo nyen ? 
 10 , 11 . 
 Ye wa asi na Ita Gertrud na ngoi so lo de maseka ? 
 Lo tene nyen na ndo awokongo ti amba ti lo Chrétien ? 
 ( a ) Sioni tapande wa ambeni kozo Chrétien azia ? 
 ( b ) A lingbi e bi bê ti e lakue na ndo ti nyen ? 
 Ambeni disciple asara ye tongana nyen na mango ambeni fango ye ti Jésus Christ ? 
 14 , 15 . ( a ) Ngbanga ti nyen bê ti mbeni kete kete wungo ti aChrétien aso ndali ti ambeni ye so bungbi ti Jéhovah ayeke fa ? 
 ( b ) E lingbi ti manda nyen na ndo tapande ti Emmanuel ? 
 Aye wa alingbi ti mû maboko na e ti hon ndo ti kite so e yeke na ni na ndo ambeni ye so bungbi ti Jéhovah ayeke fa ? 
 17 , 18 . 
 Ahon ti kasa ndo , a lingbi e duti na bango ndo wa ? 
 Ngbanga ti nyen ? 
 Juska ti si na ngoi so Royaume ti Nzapa ayeke komande sese mobimba , a yeke nzoni e ngbâ ti bâ gi nyen ? 
 Dutingo na nzoni bango ndo ayeke mû lege na e ti wara adeba nzoni wa ? 
 [ Foto na lembeti 20 ] 
 David amû na Salomon tapande ti temple ni nga na bê ti lo kue lo mû maboko na vorongo tâ Nzapa 
 [ Foto na lembeti 23 ] 
 Na ngia a - ancien ayeke mû maboko na aita na lege ti yingo 
 Jéhovah azi zo so ayeke na yâ ti vundu 
 “ Ye ti vundu ti zo ti mbilimbili ayeke mingi ; me L’Eternel azi lo na yâ ye so kue . ” ​ — PSAUME 34 : 20 . 
 MBENI wali so iri ti lo ayeke Keiko * ayeke Témoin ti Jéhovah a hon ngu 20 awe . 
 Teti mbeni ngoi , lo yeke pionnier permanent wala wafango tënë ti ngoi kue . 
 Lo ye kusala ti lo ni mingi . 
 Ye oko , a ninga pëpe Keiko abâ so lo yeke na beku ti mbeni ye ti nzoni pëpe nga lo yeke gi lo oko . 
 Lo tene : “ Lani , mbi yeke toto lakue . ” 
 Ti hon ndo ti sioni bibe so , Keiko ato nda ti mû ngoi mingi ti manda Mbeti ti Nzapa lo mveni . 
 Lo kiri lo tene : “ Atâa so kue , mbi wara lege pëpe ti zia sioni bibe so . 
 Vundu ahon ndo ti mbi na mbi ye ti kui . ” 
 Mo nga kue mo yeke tiri na mara ti sioni bibe so ? 
 Teti so mo yeke Témoin ti Jéhovah , mo yeke na anda ti tënë mingi ti duti na ngia ndali ti so ala so aduti nduru na Nzapa ayeke na ‘ zendo teti fini ti fadeso na teti fini so ayeke ga . ’ . 
 Ti ndembe so , mo yeke na yâ ti paradis ti yingo . 
 Ye oko , a ye ti tene so mbeni ye ti vundu oko tongaso alingbi ti si na mo pëpe ? 
 Ên - ën ! 
 Bible atene : “ Ye ti vundu ti zo ti mbilimbili ayeke mingi . ” . 
 A yeke ye ti dongo bê pëpe teti “ sese so kue ayeke na tïtî wato - sioni ” , Satan Zabolo . 
 Aye nde nde so asi na e kue afa so tënë so ayeke tâ tënë . ​ — aEphésien 6 : 12 . 
 Aye so vundu ayeke ga na ni 
 Vundu so asara e a ninga alingbi ti sara si e bâ aye kue na nzoni lê mbeni pëpe . 
 Bâ tapande ti Job , zo ti mbilimbili . 
 Na yâ ti kota tara so lo wara , lo tene : “ Zo so wali adü lo ayeke na lâ mingi pëpe , na vundu ti lo asi singo . ” . 
 Job agirisa lani ngia ti lo . 
 Teti mbeni ngoi , lo tene même so Jéhovah azia lo awe . 
 Job ayeke pëpe gi oko wakua ti Nzapa so atï lani na yâ ti kota vundu . 
 Bible atene na e so “ âme ti Anne asui ” ndali ti so lo yeke ngombo . 
 Mbeni ye so asi na yâ sewa ti Rebecca aso bê ti lo mingi na lo tene : “ Nzara ti ngbâ na fini agbu mbi mbeni pëpe . ” . 
 Tongana lo gbu li na ndo ti afaute ti lo , David atene : “ Mbi yeke na vundu lakue . ” . 
 Atapande so afa polele so akoli na awali so asara na Nzapa giriri ahon na yâ ti angoi ti kota vundu . 
 Ka ti aChrétien a yeke tongana nyen ? 
 Bazengele Paul abâ lani so a yeke kota ye ti wa aChrétien ti Thessalonique ti “ lungula vundu ti ala so bê ti ala anze ” . . 
 Mbeni buku atene so tënë ti yanga ti Grec so a kiri pekoni na “ ala so bê ti ala anze ” aye nga ti sara tënë ti “ ala so agingo bê ahon ndo ti ala teti mbeni ngoi . ” 
 Atënë ti Paul afa so ambeni Chrétien ti Thessalonique so a sa yingo na ndo ti ala ayeke lani na yâ ti kota vundu . 
 Laso nga , na popo ti aChrétien a yeke wara ala so bê ti ala anze . 
 Ngbanga ti nyen bê ti ala anze ? 
 Zia e bâ aye ota so ayeke lakue na gunda ni . 
 Vundu teti so e yeke nduru ti sara siokpari 
 Nde na azo so lege ti ala abuba na so “ kamene asara ala mbeni pëpe , ” atâ Chrétien ayeke na vundu ndali ti so ala yeke awasiokpari . 
 Ala lingbi ti duti na mara ti bibe ti Paul , so lo tene : “ Zo - ti - ya - ni ti mbi awara ngia na yâ ndia ti Nzapa ; me mbi bâ mbeni ndia na yâ amembre ti mbi so atiri na ndia ti bibe ti mbi , na a sara si mbi ga ngbâa ti ndia ti siokpari so ayeke na yâ amembre ti mbi . ” 
 Na pekoni Paul adema , lo tene : “ Mbi yeke zo ti vundu mingi ! ” ​ — aRomain 7 : 22 - 24 . 
 A si na mo mbeni lâ awe ti duti na mara ti bibe ti Paul so ? 
 A yeke sioni pëpe ti hinga so mo yeke na awokongo mingi , teti ye so alingbi ti sara si mo bâ so sarango siokpari ayeke tâ sioni ye na a lingbi ti kpengba mo ti ke aye ti sioni . 
 Me a lingbi vundu asara mo lakue pëpe ndali ti awokongo ti mo . 
 Na peko ti so Paul atene lo yeke zo ti vundu , lo kiri lo tene : “ Mbi mû merci na Nzapa , na lege ti Jésus Christ Seigneur ti e ! ” . 
 Biani , Paul ahinga so mênë ti Jésus so atuku alingbi ti zi lo na yâ ti siokpari so a dü lo na ni . ​ — aRomain 5 : 18 . 
 Tongana mo bâ so bibe ti sarango siokpari ahon ndo ti mo , zia atënë ti bazengele Jean so adë bê ti mo : “ Tongana mbeni zo asara siokpari , e yeke na Avocat na tere ti Babâ , Jésus Christ , Zo Ti Mbilimbili . 
 Na Lo yeke sacrifice - ti - futa teti siokpari ti e , me gi ti e pëpe , me ti azo kue nga . ” . 
 Tongana vundu agbu mo mingi ndali ti so mo yeke tiri na bibe ti sarango siokpari , dabe ti mo lakue so Jésus akui teti awasiokpari , me pëpe teti azo so ayeke mbilimbili - kue . 
 Biani , ‘ azo kue asara siokpari awe , ala lingbi na gloire ti Nzapa pëpe ’ . ​ — aRomain 3 : 23 . 
 Na tapande , bâ so peut - être giriri mo sara mbeni kota siokpari , na mo fa tënë ni na Jéhovah na yâ sambela fani mingi . 
 A - ancien amû maboko na mo ndali ni . 
 Mo gbian bê ti mo biani na mo ngbâ na yâ ti bungbi . 
 Wala peut - être a bi mo na gigi teti mbeni kete ngoi , me na pekoni mo gbian bê ti mo na a kiri na mo na bungbi . 
 Na yâ ti aye use so kue , ngoi na ngoi mo yeke dabe ti mo na siokpari so mo sara lani na a yeke mû na mo vundu . 
 Tongana a yeke tongaso , girisa pëpe so azo so agbian bê ti ala biani , Jéhovah ayeke “ pardone ” siokpari ti ala ni kue . 
 Nga , lo ye pëpe si mo bâ so a fâ ngbanga na ndo ti mo biani biani awe . 
 A yeke Satan la aye si mo bi bê ti mo tongaso . 
 A yeke futi ande Zabolo , na a yeke ye so lo lingbi na ni , me lo ye si mo nga mo bâ so mo lingbi na futingo . 
 Zia lege na Satan pëpe ti futi mabe ti mo na lege ti mayele ti lo so . 
 Nde na so , “ ke lo ” tongana ti so mo yeke sara ni na yâ ti ambeni ye . ​ — 1 Pierre 5 : 9 . 
 Na Apocalypse 12 : 10 , a iri Satan “ zo so aklame aita ti e ” , so ti tene aChrétien so a sa yingo na ndo ti ala . 
 Lo yeke ‘ klame ala na gbele Nzapa lâ na bï . ’ 
 Ti gbu li na ndo ti versê so alingbi ti mû maboko na mo ti bâ so a yeke nzere na Satan , zo so abi tënë ti wataka na li ti e , tongana mo mveni mo yeke bi tënë nga mo yeke fâ ngbanga na li ti mo atâa so Jéhovah ayeke sara tongaso pëpe . 
 Ndani nyen ti sara vundu ahon ndo ni ndali ti afaute ti mo juska a woko mo kue ? 
 Zia lege na Satan pëpe ti buba songo so mo yeke na ni na Nzapa . 
 Zia lege lâ oko pëpe na Zabolo ti sara si mo girisa so Jéhovah ayeke Nzapa ti “ be - nzoni na ti grâce , ngonzo ti Lo alondo fade pëpe , . . . na nzobe ti Lo ayeke kota mingi ” . ​ — Exode 34 : 6 . 
 Vundu teti so ngangu ti e alingbi pëpe 
 Bê ti ambeni Chrétien anze ndali ti so ngangu ti ala so alingbi pëpe akanga lege na ala ti sara na Nzapa tâ tongana ti so bê ti ala aye . 
 Ti mo a yeke tongaso ? 
 Peut - être mbeni ngangu kobela , gango mbakoro wala ambeni ye so asi akanga lege na mo ti mû ngoi mingi ti fa tënë tongana ti so mo sara kozo . 
 Tâ tënë , a wa aChrétien ti vo ngoi teti kusala ti Nzapa . 
 Me , ka tongana ambeni ye akanga lege na mo biani ti fa tënë mingi na ye so asara si bê ti mo anze ? 
 Bible awa e ti duti azo ti goigoi pëpe me ti “ sara legeoko tongana ala so aga ahéritier ti zendo na lege ti mabe na be - nze - pepe . ” . 
 E lingbi ti mû peko ti ala gi tongana e bâ nzoni tapande ti ala na e gi ti duti na mara ti mabe ti ala . 
 Ye oko , tongana e haka tere ti e na ambeni zo na e tene so ye kue so e sara alingbi pëpe ayeke sara nzoni na e pëpe . 
 Ni la , a yeke nzoni e mä wango ti Paul so : “ A lingbi zo atara kusala ti lo mveni ti bâ tongana a lingbi , tongaso fade lo lingbi yä iri ti lo teti kusala ti lo mveni , na teti kusala ti mbeni zo pëpe . ” ​ — aGalate 6 : 4 . 
 A - Chrétien ayeke na nda ti tënë ti duti na ngia mingi atâa tongana ngangu kpale ti seni akanga lege na ala . 
 Bible adë bê ti e , atene : “ Nzapa ayeke kirikiri pëpe si Lo lingbi girisa kusala ti i , ndoye so i fa giriri teti iri ti Lo . ” . 
 Peut - être ambeni ye so asi ahon ngangu ti mo na asara si a yeke ngangu na mo ti sara kusala ti Jéhovah tongana ti so mo yeke sara kozo . 
 Ye oko , Jéhovah alingbi ti mû maboko na mo si mo wara lege ti bi tere ti mo kue na yâ ti ambeni mbage ti kusala ti fango tënë . 
 Na tapande , fango tënë na téléphone nga na lege ti alettre . 
 Hinga biani so Jéhovah Nzapa ayeke iri deba nzoni na ndo ti mo teti kusala so mo sara na âme ti mo kue nga teti ndoye so mo fa na mbage ti lo nga na amba ti mo . ​ — Matthieu 22 : 36 - 40 . 
 Vundu teti so e yeke na “ lâ ti ye ti ngangu ” 
 Atâa so e yeke ku na ngia fini sese ti mbilimbili ti Nzapa , laso e yeke na “ lâ ti ye ti ngangu ” . . 
 Ti hinga so aye ti vundu so ayeke si laso afa so a ga nduru ti zi e awe alingbi ti dë bê ti e . 
 Ye oko , aye so ayeke si ayeke sara ngangu na ndo ti e . 
 Na tapande , bâ so mo yeke na kua pëpe . 
 Warango kua alingbi ti duti ngangu , na tongana anze ayeke hon , peut - être mo yeke hunda tere ti mo wala Jéhovah ayeke bâ dutingo ti mo wala lo yeke mä sambela ti mo . 
 Wala peut - être azo ake mo ndali ti mbeni ye wala a sara ambeni ye ti kirikiri na mo . 
 Même na bango akota tënë ti yâ ti ambeti - sango , mo lingbi ti duti na oko bibe ti Lot zo ti mbilimbili “ so bê ti lo aso mingi ” teti sioni tambela ti azo ti ngoi ti lo . ​ — 2 Pierre 2 : 7 . 
 E lingbi ti girisa pëpe mbeni oko ti aye so ayeke si na lâ ti nda ni so . 
 Bible afa kozoni so azo mingi ayeke ‘ ndoye asongo ti ala pëpe ’ . . 
 Ndoye ayeke oko pëpe na yâ ti mingi ti asewa . 
 Mbeni buku ( Family Violence ) atene : “ Aye so asi afa so mingi ni a yeke mbeni wande pëpe me azo ti sewa si ayeke akozo zo ti fâ azo ti sewa ti ala , ti pika ala , ti zia kä na bê ti ala nga ti bungbi na ala koli na wali na ngangu . ” 
 Buku ni akiri atene : “ Ti ambeni kota zo nga na amolenge , sewa , so ayeke ndo so zo aku ti tene a ye lo nga lo duti dä nzoni aga fadeso ndo so ayeke sioni mingi . ” 
 Ambeni zo so akono na yâ ti ambeni sewa so ayeke nzoni pëpe alingbi ti tiri na gingo bê nga na vundu angu mingi na pekoni . 
 Ka tongana ti mo a yeke tongaso ? 
 David , wasungo psaume , atene : “ Tongana babâ na mama ti mbi azia mbi , fade L’Eternel akamata mbi . ” . 
 So tâ ye ti dengo bê ti hinga so Jéhovah andoye e mingi ahon babâ wala mama ti e ! 
 Atâa so a sara mo vundu mingi tongana babâ wala mama ti mo ake mo , asara ngangu na mo wala adö mo azia , a yeke sara ye oko pëpe na ndo lege so Jéhovah ayeke bata na mo . 
 Girisa pëpe so Nzapa ayeke gboto azo so lo ndoye ala ti ga na ala na mbage ti lo . 
 Atâa azo asara nyen na mo , Babâ ti mo na yayu andoye mo mingi . 
 Aye ti sara ti hon ndo ti bê so anze 
 Mo lingbi ti sara ambeni ye ti hon ndo ti bê so anze . 
 Na tapande , leke mbeni pendere kapa ti kusala ti aChrétien na mo sara ye alingbi na ni . 
 Gbu li na ndo Tënë ti Nzapa , mbilimbili na ngoi so mo bâ so bê ti mo anze ahon ndo ni . 
 Wasungo psaume atene : “ Tongana mbi tene , Gere ti mbi azene , nzobe ti Mo , O L’Eternel , agbu mbi na nduzu . 
 Tongana bibe ayeke mingi na bê ti mbi , tënë ti Mo so alungula vundu amû ngia na âme ti mbi . ” . 
 Dikongo Bible lakue ayeke mû maboko na mo ti sara si yâ ti li ti mo asi na anzoni tënë ti dengo bê so ayeke kpengba mo . 
 Sambela ayeke nga kota ye . 
 Atâa so mo lingbi pëpe ti fa na gigi atënë ti gbe ti bê ti mo kue , Jéhovah ahinga ye so mo yeke tara ti fa na lo . 
 Wasungo psaume amû dengo bê so : “ Mo zia kungba ti mo na ndo L’Eternel , na fade Lo bata mo . 
 Fade Lo zia ye ayengi azo ti mbilimbili lâ oko pëpe . ” ​ — Psaume 55 : 23 . 
 Ambeni zo ayeke dä so ala yeke na mbeni kobela ti li so asara si na mbeni ngoi bê ti ala anze mingi nga na mbeni ngoi ala duti nzoni . 
 * Tongana a yeke kpale ti mo la , tara ti zia lê ti mo na ndo fini sese ti Nzapa nga na ngoi so “ fade wakodoro atene pëpe , Mbi yeke na kobela . ” . 
 Ye oko , tongana bê ti mo anze a ninga mingi , a yeke nzoni mo gi mungo maboko ti mbeni wanganga so ayeke bâ lege ti mara ti akpale tongaso . 
 A yeke nga kota ye ti tene mo bâ lege ti seni ti mo nzoni . 
 Ti te nzoni kobe na ti tara tere alingbi ti sara nzoni na mo . 
 Mû ngoi ti wu tere ti mo na ti lango nzoni . 
 Bâ télé juska l’heure ahon pëpe nga kpe ambeni ngia so ayeke sara si mo nze kue . 
 Na ahon kue , ngbâ lakue ti sara akusala so anzere na Nzapa . 
 Atâa so ngoi so Jéhovah ayeke “ mbô ngule kue ” na lê ti azo ade ti si pëpe , lo yeke mû maboko na mo ti kanga bê na yâ ti kpale so . ​ — Apocalypse 21 : 4 ; 1 aCorinthien 10 : 13 . 
 Ngbâ “ na gbe ti tïtî ngangu ti Nzapa ” 
 Atâa so aye ti vundu ti zo ti mbilimbili ayeke mingi , Bible adë bê ti e so Jéhovah “ azi lo na yâ ye so kue . ” . 
 Nzapa ayeke zi lo tongana nyen ? 
 Tongana bazengele Paul asambela lani fani mingi ti tene Nzapa azi mbeni “ kî na tere ” ti lo , Jéhovah atene na lo : “ Na ndo so ngangu ayeke pëpe , ngangu ti Mbi alingbi kue . ” . 
 Zendo wa Jéhovah amû lani na Paul , na zendo wa lo mû na mo ? 
 Jéhovah azê pëpe ti kaï kpale ni na lê ni lê ni , me lo zê ti mû na mo ngangu ti kanga bê . 
 Bazengele Pierre asû tënë so : “ I sara i mveni kete na gbe ti tïtî ngangu ti Nzapa , tongaso Lo lingbi yä iri ti i na ngoi so alingbi ; na ye kue so i gi bê ti i dä , i zia na tïtî Lo , teti Lo yeke bata i . ” . 
 Teti so Jéhovah ayeke bata mo , lo yeke zia mo ande pëpe . 
 Lo yeke mû maboko na mo atâa atara so mo yeke wara . 
 Girisa pëpe so aChrétien be - ta - zo ayeke na “ gbe ti tïtî ngangu ti Nzapa ” . 
 Na ngoi kue so e yeke sara na Jéhovah , lo yeke mû na e ngangu ti kanga bê . 
 Tongana e yeke be - ta - zo na lo , mbeni ye ti sara sioni na e lakue lakue na lege ti yingo ayeke dä pëpe . 
 Tongaso , zia e ngbâ be - ta - zo na Jéhovah si e lingbi ti wara fini ti lakue lakue na ndo fini sese so lo mû zendo ni na e yeke bâ lâ ni so lo yeke zi zo ti vundu na yâ pasi teti lakue lakue ! 
 [ Akete tënë na gbe ni ] 
 A changé iri ni . 
 Kpale so e sara tënë ni ge ayeke pëpe bê ti zo so ayeke nze ngoi na ngoi , me a yeke mbeni kobela so asara si zo aduti na kota vundu a ninga . 
 Ti hinga tënë na ndo ni , bâ Tour ti Ba Ndo ti Français ti 15 octobre 1988 , lembeti 25 - 29 ; 15 novembre 1988 , lembeti 21 - 24 nga na ti 1 septembre 1996 , lembeti 30 - 31 . 
 Mo dabe mo na ni ? 
 • Ngbanga ti nyen ye ti vundu ayeke si même na awakua ti Jéhovah ? 
 • Ambeni ye wa alingbi ti sara si bê ti awakua ti Nzapa anze ? 
 • Maboko wa Jéhovah ayeke mû na e ti hon ndo ti agingo bê ? 
 • Na lege wa e yeke “ na gbe ti tïtî ngangu ti Nzapa ” ? 
 [ Ahundango tënë ti manda na ye ] 
 1 , 2 . 
 Kpale wa mbeni Chrétien be - ta - zo awara lani ? 
 Ngbanga ti nyen a lingbi ti si so e wara oko mara ti kpale so ? 
 Fa tapande ti ambeni wakua ti Nzapa so ahon na yâ angoi ti kota vundu . 
 Ngbanga ti nyen bê ti e adö pëpe so a wara na popo ti aChrétien laso “ ala so bê ti ala anze ” ? 
 5 , 6 . 
 Atënë ti dengo bê wa e lingbi ti wara na aRomain 7 : 22 - 25 ? 
 Ye nyen alingbi ti mû maboko na mbeni zo ti tene vundu asara lo pëpe teti so lo yeke na bibe ti sarango siokpari ? 
 8 , 9 . 
 Ngbanga ti nyen a lingbi e ke abibe so asara si e fâ ngbanga na li ti e mveni ? 
 Na lege wa ngangu ti e so alingbi pëpe alingbi ti sara si e nze ? 
 Tongana nyen wango ti Paul na aGalate 6 : 4 alingbi ti sara nzoni na e ? 
 Ngbanga ti nyen e lingbi ti wara ngia mingi na yâ kusala ti e na Jéhovah ? 
 13 , 14 . ( a ) Na lege wa “ lâ ti ye ti ngangu ” so alingbi ti mû vundu na e ? 
 ( b ) Tongana nyen e hinga so ndoye ayeke dä laso pëpe ? 
 Na lege wa ndoye ti Jéhovah ayeke kota mingi ahon ndoye so zo ti mitele ayeke na ni ? 
 16 , 17 . 
 Na ngoi so bê ti zo anze , lo lingbi ti sara nyen ti bata ngangu ti lo na lege ti yingo ? 
 Aye wa mbeni zo so bê ti lo anze alingbi ti sara ti hon ndo ti kpale ni ? 
 Zendo wa Jéhovah amû na ala so ayeke na yâ ti vundu ? 
 Atâa atara so e wara , 1 Pierre 5 : 6 , 7 adë bê ti e tongana nyen ? 
 [ Afoto na lembeti 25 ] 
 Atâa atara , awakua ti Jéhovah ayeke na anda ti tënë ti duti na ngia 
 [ Foto na lembeti 28 ] 
 Fango tënë na téléphone ayeke mbeni lege ti sara na Jéhovah na bê kue 
 Duti na ndara na kpe mbeto ti Nzapa ! 
 “ Kpengo mbeto ti L’Eternel ayeke komansema ti ndara . ” ​ — APROVERBE 9 : 10 . 
 ÂNDÖ , tongana zo akpe mbeto ti Nzapa , a bâ ni tongana ye ti gonda . 
 Laso , azo mingi abâ tënë ti kpengo mbeto ti Nzapa tongana ye ti giriri , na ala gbu nda ni pëpe . 
 Ala lingbi ti hunda : ‘ Tongana Nzapa ayeke ndoye , ngbanga ti nyen ti kpe mbeto ti lo ? ’ 
 Na lê ti ala , mbeto ayeke ye ti nzoni pëpe , même a sara si tere ti zo akui kuingo . 
 Ye oko , nda ti tâ kpengo mbeto ti Nzapa andu aye mingi na , tongana ti so e yeke bâ ande , a yeke gi senge mbeto so asara zo pëpe . 
 Na yâ ti Bible , tënë ti kpengo mbeto ti Nzapa ayeke mbeni nzoni ye . 
 A yeke mbeni kota yekiango ndo teti Nzapa , mbeni kota nzara ti zia ngonzo na bê ti lo pëpe . 
 A ye ti tene nga ti yeda na ti ngbâ nduru nduru na akpengba - ndia ti lo na ndo nzoni tambela nga ti duti na nzara ti sara ye alingbi na ye so Nzapa atene a yeke nzoni wala sioni . 
 Mbeni bakari atene so mara ti kpengo mbeto tongaso afa “ mbeni bango ndo so zo ayeke na ni na mbage ti Nzapa so apusu lo ti sara ye na ndara na ti kpe ye kue so ayeke sioni . ” 
 A yeke na lege ni si Mbeti ti Nzapa atene na e : “ Kpengo mbeto ti L’Eternel ayeke komansema ti ndara . ” ​ — aProverbe 9 : 10 . 
 Biani , kpengo mbeto ti Nzapa andu aye mingi na yâ fini ti zo . 
 A ndu gi ndara lo oko pëpe , me a ndu nga ngia , siriri , mosoro , gigi so aninga , beku na ziango bê na Nzapa . 
 A yeke nduru mingi na mabe na ndoye . 
 Ti ta tënë ni , a ndu songo kue so e yeke na ni na Nzapa nga na amba ti e azo . 
 Kpengo mbeto ti Nzapa ayeke nga ti hinga na bê kue so Babâ ti e ti yayu ayeke bi bê na e na lo yeke nduru ti pardone asioni ti e . 
 A yeke gi azo ti sioni so achangé bê ti ala pëpe si alingbi ti sara mbeto ti Nzapa mingi . * ​ — aHébreu 10 : 26 - 31 . 
 Manda ti kpe mbeto ti Jéhovah 
 Kpengo mbeto ti Nzapa ayeke kota ye ti tene zo amû adesizion ti ndara na lo wara deba nzoni ti Nzapa . 
 Tongaso , tongana nyen e lingbi ti “ manda ti kpe mbeto ” ti Jéhovah na lege ni ? . 
 A zia na yâ ti Mbeti ti Nzapa atapande mingi ti akoli na awali so akpe mbeto ti Nzapa tongaso “ si e manda ye ” dä . 
 Ti mû maboko na e ti hinga mbilimbili ye so kpengo mbeto ti Nzapa aye ti tene , zia e gbu li na ndo mbeni oko ti atapande so : ti David , gbia ti Israël giriri . 
 Jéhovah ake kozo gbia ti Israël , Saül , teti lo kpe mbeto ti azo ni me lo kpe mbeto ti Nzapa pëpe . 
 Me ti David , fini ti lo na kpengba songo ti lo na Jéhovah afa lo tongana zo so akpe mbeto ti Nzapa biani . 
 A to nda ni na ngoi so lo de molenge , lakue David ayeke bata angasangbaga ti babâ ti lo . 
 Abï so lo mû ti duti na gbe ti atongoro ti bata na anyama amû maboko na David ti hinga nda ti kpengo mbeto ti Nzapa . 
 Atâa so David abâ gi kete mbage ti ndagigi , lo gbu nda ti tënë so : Nzapa alingbi na kpengo mbeto na vorongo ti e . 
 Na pekoni lo tene : “ Tongana mbi bâ ayayu ti Mo , ye so li tïtî Mo asara , nze na atongoro so Mo sara , Zo ayeke nyen , si Mo dabe Mo na lo ? 
 Na molenge ti zo , si Mo ga ti bâ lo ? ” ​ — Psaume 8 : 4 , 5 . 
 A yeke na lege ni si bê ti David apika tongana lo haka tere ti lo so ayeke kete mingi na kota ti le - nduzu . 
 Hingango ye so amû mbeto na lo pëpe , me a pusu lo ti sepela Jéhovah na ti tene : “ Ayayu asara tënë ti gloire ti Nzapa ; le - nduzu afa na gigi kusala ti tïtî Lo . ” . 
 Mara ti yekiango ndo tongaso teti Nzapa apusu David nduru na Jéhovah na a sara si David aye ti hinga ye na ndo alege ti Nzapa so ayeke mbilimbili - kue na ti mû pekoni . 
 Tara ti bâ bibe ti David tongana lo he bia so na Jéhovah : “ Mo yeke kota , na Mo sara ye ti kpene , gi Mo oko ayeke Nzapa . 
 O L’Eternel , Mo fa na mbi lege ti Mo , na fade mbi tambela na lege ti tene - biani ti Mo . 
 Sara si mbi duti na bê oko ti kpe mbeto ti iri ti Mo . ” ​ — Psaume 86 : 10 , 11 . 
 Na lâ ni so aPhilistin alï na ngangu na sese ti Israël , Goliath , walombe ti ala ti mètre ota , agi yanga ti azo ti Israël , lo tene tongaso : ‘ Ala gi mbeni zo ti ga ti tiri na mbi , gi e use ! 
 Tongana lo so benda , fade e ga angbâa ti ala . ’ . 
 Kota mbeto amû Saül na aturugu ti lo kue , me a mû David pëpe . 
 Lo hinga so a yeke gi Jéhovah si a lingbi zo akpe mbeto ti lo me pëpe mbeni zo , atâa ngangu ti lo . 
 David atene na Goliath : “ Mbi yeke gue na mo na iri ti L’Eternel Ti Sabaoth , . . . 
 Tongaso bungbi ti azo so kue alingbi hinga L’Eternel azi zo na lege ti épée na likongo pëpe , teti bira ni ayeke ti L’Eternel . ” 
 Na lance ti lo na lê ti tênë oko , nga na mungo maboko ti Jéhovah , David akinda walombe ni . ​ — 1 Samuel 17 : 45 - 47 . 
 Peut - être e yeke na gbele akpale wala awato so ayeke ngangu tongana ala so David atingbi lani na ala . 
 Nyen la e lingbi ti sara ? 
 E lingbi ti tiri na ala legeoko tongana ti so David na ambeni be - ta - zo ti giriri asara : na kpengo mbeto ti Nzapa . 
 Kpengo mbeto ti Nzapa alingbi ti hon ndo ti kpengo mbeto ti zo . 
 Néhémie , wakua be - ta - zo ti Nzapa , awa lani amba ti lo azo ti Israël so awato asara ngangu na ala tongaso : “ I sara mbeto ti ala pëpe ; i dabe i na Seigneur , Lo so ayeke kota , na A mû mbeto mingi . ” . 
 Na lege ti mungo maboko ti Jéhovah , David , Néhémie na ambeni wakua be - ta - zo ti Nzapa awara lege ti hunzi kusala so Jéhovah amû na ala . 
 Na kpengo mbeto ti Nzapa , e kue e lingbi ti sara tongaso . 
 Kpengo mbeto ti Nzapa na gbele akpale 
 Na peko ti so David afâ Goliath , Jéhovah amû na lo lege ti so benda fani mingi . 
 Ye oko , Saül so bê asara lo , agi lege ti fâ David : kozoni , lo londo gi hio tongaso , na pekoni lo sara ni na mayele , na nda ni na aturugu . 
 Atâa so Jéhovah atene na David kozoni awe so fade lo ga gbia , teti angu mingi a lingbi David akpe , atiri na aku ngoi so Jéhovah ayeke sara si lo ga gbia . 
 Na yâ ti aye so kue , David afa so lo kpe mbeto ti tâ Nzapa . ​ — 1 Samuel 18 : 9 , 11 , 17 ; 24 : 2 . 
 Mbeni lâ , David akpe ti bata tere ti lo na mbage ti Akis , gbia ti Gath mbeni gbata ti aPhilistin , kodoro ti Goliath . 
 Awakua ti gbia ni atene na lo so David ayeke mbeni wato ti kodoro ti ala . 
 Nyen si David asara na yâ ti kpale so ? 
 Lo zi bê ti lo na Jéhovah na yâ sambela . 
 Atâa so David ahanda lê ti azo ni na sarango ye tongana zo so abuba , lo hinga so a yeke biani Jéhovah si azi lo na lege so lo iri deba nzoni na ndo ye so lo sara . 
 Ziango bê kue ti David na Jéhovah afa so David akpe mbeto ti Nzapa biani . ​ — Psaume 34 : 5 - 7 , 10 - 12 . 
 Tongana David , e lingbi ti fa so e kpe mbeto ti Nzapa na ziango bê ti e kue na zendo ti lo ti mû maboko na e ti luti na gbele akpale ti e . 
 David atene : “ Zia lege ti mo na tïtî L’Eternel ; zia bê ti mo na Lo , na fade Lo sara ye . ” . 
 So aye ti tene pëpe so e yeke zia akpale ti e na maboko ti Jéhovah sân ti sara mbeni ye oko ndali ni na e ku ti tene lo sara ye kue ndali ti e . 
 Na peko ti so David asambela Nzapa ti wara mungo maboko , lo kanga maboko ti lo lo duti pëpe . 
 Lo mû akode na ngangu so Jéhovah amû na lo ti tiri na kpale ni . 
 Me David ahinga so ye kue alingbi ti ga nzoni gi na lege ti ngangu ti zo mveni pëpe . 
 A lingbi e kue e hinga tënë so . 
 Tongana e sara ye kue so e lingbi ti sara awe , a lingbi e zia tanga ni na maboko ti Jéhovah . 
 Fani mingi , ye ti sara ayeke dä pëpe , me a yeke gi ti zia bê na Jéhovah . 
 A yeke na ngoi so si e yeke fa na gigi so e kpe mbeto ti Nzapa . 
 E lingbi ti dë bê ti e na lege ti tënë so David atene na bê kue : “ L’Eternel afa tënë ti bê ti Lo na ala so akpe mbeto ti Lo . ” ​ — Psaume 25 : 14 . 
 Tongaso , a yeke nzoni e bâ asambela na songo ti e na Nzapa na nene ni . 
 Tongana e yeke ga nduru na Jéhovah , a lingbi e “ mä na bê so Nzapa ayeke , na Lo yeke Zo ti futa ye na ala so agi Lo . ” . 
 Na tongana lo mû maboko na e awe , a lingbi e “ mû merci ” tongana ti so bazengele Paul ahunda na e . 
 A lingbi e duti lâ oko pëpe tongana ala so mbeni Chrétien so a sa yingo na ndo ti lo asara tënë ti ala , lo tene : “ Ala yeke bâ Nzapa tongana mbeni zo ti kua ti yayu . 
 Tongana ala ye mbeni ye , ala pika gi maboko ti ala oko na lo ti ga . 
 Na tongana ala wara ye so bê ti ala aye awe , ala ye si lo hon na lê ti ala . ” 
 Mara ti bango ndo tongaso afa kpengo mbeto ti Nzapa oko pëpe . 
 Tongana kpengo mbeto ti Nzapa akiri na peko 
 Na bango lege so Jéhovah amû maboko na lo na yâ akpale , a sara si kpengo mbeto ti Nzapa akono na bê ti David na a kpengba ziango bê ti lo na Jéhovah . 
 Ye oko , fani ota , kpengo mbeto ti David teti Nzapa akiri na peko , na ye so aga na asioye mingi . 
 Kozoni ayeke so lo hunda ti tene a ga na Arche ti Mbele ti Jéhovah na Jérusalem na ndo puse ahon ti tene aLévite ayô ni na ndogo ti ala , tongana ti so Ndia ti Nzapa afa . 
 Tongana Uzza , so agboto puse ni , atara ti gbu Arche ni ti tene a tï pëpe , lo kui tâ gi na lê ni lê ni “ teti mbana ti lo ” . 
 Tâ tënë , Uzza asara kota siokpari , me biani a yeke David so akpe Ndia ti Nzapa na lege ni pëpe si aga na kpale so . 
 Kpengo mbeto ti Nzapa aye ti tene ti sara ye alingbi na ye so lo leke awe . ​ — 2 Samuel 6 : 2 - 9 ; Nombre 4 : 15 ; 7 : 9 . 
 Na pekoni , Satan apusu David ti diko wungo ti azo ti Israël so alingbi ti sara bira . 
 Na sarango tongaso , David afa so lo kpe mbeto ti Nzapa pëpe , na azo 70 000 ti Israël awara kuâ ndali ni . 
 Atâa so David agbian bê ti lo na gbele Jéhovah , lo na azo ni abâ pasi mingi . ​ — 2 Samuel 24 : 1 - 16 . 
 Mbeni lâ so kpengo mbeto ti David teti Nzapa akiri na peko , lo sara lango - sioni na Bath - Séba , wali ti Urie . 
 David ahinga so lango - sioni na même sarango nzara ti wali ti mbeni zo ayeke sioni . 
 Kpale ni ato nda ni tongana lê ti David atï na ndo Bath - Séba so ayeke sukula ngu . 
 Nzoni kpengo mbeto ti Nzapa alingbi fade ti pusu David ti zi lê ti lo hio na ti pensé na mbeni ye nde . 
 Me David angbâ ti bâ lo juska nzara ti wali ni ahon ndo ti kpengo mbeto ti Nzapa so ayeke na bê ti lo . 
 David agirisa so songo ti lo na Jéhovah andu fini ti lo kue . ​ — Psaume 139 : 1 - 7 . 
 David na Bath - Séba adü mbeni molenge - koli na peko ti lango - sioni ti ala . 
 Kete na pekoni , Jéhovah atokua prophète ti lo Nathan ti fa na David siokpari ti lo . 
 Tongana li ti lo aga dä awe , David akiri akpe mbeto ti Nzapa na lo changé bê ti lo . 
 Lo toto na Jéhovah ti tomba lo yongoro na tere ti lo pëpe na ti lungula yingo vulu ti lo na ndo lo pëpe . 
 Jéhovah apardone David na lo woko yâ ti ngbanga so lo dë na li lo , me Nzapa abata David yongoro pëpe na aye kue ti sioni ti peko ti ye so lo sara . 
 Molenge ti David ni akui , na ngbene ye na ngoi ni so vundu na kpale asi mingi na yâ sewa ti lo . 
 Bâ ye ti ngangu so asi ngbanga ti so kpengo mbeto ti lo teti Nzapa akiri na peko ! ​ — 2 Samuel 12 : 10 - 14 ; 13 : 10 - 14 ; 15 : 14 . 
 Laso nga , tongana zo akpe mbeto ti Nzapa pëpe na yâ atambela ti lo , asioye ti pekoni so lo yeke wara alingbi ti ninga . 
 Tara ti bâ vundu ti mbeni maseka - wali so amä a tene koli ti lo so ayeke Chrétien asara lango - sioni na ngoi so lo yeke sara kua na kodoro wande . 
 Teti tënë ni aso lo ngangu na a mû na lo vundu mingi , lo tï na toto . 
 A yeke hunda ngoi oke na lo ti kiri ti zia bê ti lo na koli ni na ti kpe lo ? 
 Zo alingbi ti kpe kota vundu tongaso na kpengo mbeto ti Nzapa na bê ti lo kue . ​ — 1 aCorinthien 6 : 18 . 
 Kpengo mbeto ti Nzapa agbanzi e ti sara siokpari 
 Na loro Satan ayeke buba tambela ti azo na lo ye mbilimbili ti buba atâ Chrétien . 
 Ti sara ni , lo sara kua na aye so ague tâ gi na bê nga na bibe ti e : lê na mê ti e . 
 Fade mo yeke sara nyen tongana mo tingbi gi tongaso na afoto , atënë wala azo ti pitan ? 
 Zia e bâ tapande ti André * , mbeni ancien , babâ ti sewa nga wanganga na Poto . 
 Tongana lani André ayeke sara kua ti bï na da - nganga , fani mingi amba ti lo awakua ni ti wali ayeke sara ambeti na lo so ala zia dessin ti bê dä na ala zia ni na ndo gbogbo ti lo ti tisa lo ti bungbi na ala . 
 Lakue André ake na kuru go tisango ndo ti ala . 
 Na ndo ni , ti kpe sioni ndo tongaso , lo wara kua na mbeni ndo nde . 
 Kpengo mbeto ti Nzapa aduti lani tâ ye ti ndara na a ga na lo aye ti nzoni , teti laso André ayeke sara kua na ambeni lango na biröo ti aTémoin ti Jéhovah na kodoro ti lo . 
 Ti pensé gi na asioni ye alingbi ti gue na zo ti buba pendere songo ti lo na Jéhovah na ti wara na place ni mbeni ye so lo lingbi na ni pëpe . 
 Na mbage , tongana e kpe mbeto ti Nzapa , e yeke ngbâ yongoro , wala même e yeke londo ti hon , na tere ti azo , ando , akusala na angia so alingbi ti sara si e sara hange mbeni pëpe na tambela ti e . 
 Atâa sarango tongaso aga na kamene wala a hunda e ti dö mbeni ye ti zia , a yeke ye senge tongana a haka ni na girisango nzobe ti Nzapa . 
 Kpengo mbeto ti Nzapa aye ti tene ti gue nduru lâ oko pëpe na tere ti aye ti pitan , so aye ti porno kue ayeke nga dä , me ti ‘ zi lê ti e na tere ti ye so ayeke senge senge ’ . 
 Tongana e sara tongaso , e lingbi ti hinga so biani fade Jéhovah ayeke ‘ bata e na fini ’ na lo yeke mû na e ye kue so biani amanke e . ​ — Psaume 84 : 12 ; 119 : 37 . 
 Biani , sarango ye na tâ kpengo mbeto ti Nzapa ayeke lakue lege ti ndara . 
 A yeke nga lingu ti tâ ngia . 
 Article ti peko ayeke fa tënë so polele . 
 [ Akete tënë na gbe ni ] 
 Bâ article “ D’après la Bible . . . 
 Craindre un Dieu d’amour : en quel sens ? ” 
 na yâ Réveillez - vous ! 
 ti 8 janvier 1998 , so aTémoin ti Jéhovah asigigi na ni . 
 A gbian iri ni . 
 Mo lingbi ti fa nda ni ? 
 • Kpengo mbeto ti Nzapa andu nga asarango ye wa ti Chrétien ? 
 • Tongana nyen kpengo mbeto ti Nzapa ahon ndo ti sarango mbeto ti zo ? 
 • Tongana nyen e yeke fa so e bâ sambela na nene ni ? 
 • Na lege wa kpengo mbeto ti Nzapa alingbi ti gbanzi e ti sara siokpari ? 
 [ Ahundango tënë ti manda na ye ] 
 Ngbanga ti nyen a yeke ngangu na azo mingi ti mä yâ ti tënë ti kpengo mbeto ti Nzapa ? 
 2 , 3 . 
 Tâ kpengo mbeto ti Nzapa andu nyen ? 
 Ye nyen alingbi ti mû maboko na e ti “ manda ti kpe mbeto ” ti Jéhovah ? 
 Tongana nyen batango anyama amû maboko na David ti kpe mbeto ti Jéhovah ? 
 Bango kota ti Jéhovah asara nyen na ndo ti David ? 
 Tongana nyen kpengo mbeto ti Nzapa amû maboko na David ti tiri na Goliath ? 
 Nyen la e manda na yâ ti Bible na ndo tapande ti azo so akpe mbeto ti Nzapa ? 
 Na yâ ti aye wa David afa so lo kpe mbeto ti Nzapa ? 
 Na gbele akpale , na lege wa David afa so lo kpe mbeto ti Nzapa ? 
 Tongana David , na lege wa e lingbi ti fa na gigi kpengo mbeto ti Nzapa na gbe ti akpale ? 
 Ngbanga ti nyen a lingbi e bâ asambela ti e na nene ni ? 
 Bango ndo wa alingbi e duti na ni lâ oko pëpe ? 
 Tongana nyen lani David akpe Ndia ti Nzapa pëpe ? 
 Ye wa asi na peko ti so David adiko wungo ti azo ti Israël ? 
 Nyen asara si David atï na yâ lango - sioni ? 
 Aye ti vundu wa asi na David na peko ti siokpari ti lo ? 
 Tapande wa afa vundu so ayeke ga na peko ti sarango siokpari ? 
 Satan agi ti sara nyen ? 
 Lo sara ni na lege wa ? 
 Na lege wa kpengo mbeto ti Nzapa amû maboko na mbeni Chrétien ti hon ndo ti tara ? 
 20 , 21 . ( a ) Tongana nyen kpengo mbeto ti Nzapa amû maboko na e ti kpe siokpari ? 
 ( b ) Tënë wa e yeke bâ ande na yâ article ti peko ? 
 [ Foto na lembeti 23 ] 
 Na bango kusala ti Jéhovah , David amanda ti kpe mbeto ti Nzapa 
 [ Afoto na lembeti 24 ] 
 Fade mo sara nyen tongana mo tingbi gi tongaso na mbeni tara ? 
 Kpe mbeto ti Jéhovah na duti na ngia ! 
 “ Ngia ayeke na zo so akpe mbeto ti L’Eternel . ” ​ — PSAUME 112 : 1 . 
 A YEKE ngangu ti duti na ngia . 
 Tâ ngia ayeke ga na lege ti mungo anzoni desizion , sarango nzoni nga na kpengo ye so ayeke sioni . 
 Wasarango e , Jéhovah , amû na e Tënë ti lo , Bible , ti fa na e tongana nyen ti wara nzoni lege ti duti na fini . 
 Ti gi fango lege ti Jéhovah na ti mû pekoni afa so e kpe mbeto ti Nzapa . 
 Sarango tongaso ayeke ga na e tâ nzerengo tere na ngia . ​ — Psaume 23 : 1 ; aProverbe 14 : 26 . 
 Na yâ ti article so , fade e yeke bâ atapande na yâ ti Bible nga ti laso so afa tongana nyen tâ kpengo mbeto ti Nzapa akpengba zo ti ke aye so ayeke pusu zo ti sara sioni na ti mû na lo ngangu ti sara ye ti nzoni . 
 Fade e yeke bâ so kpengo mbeto ti Nzapa alingbi ti ga na e ngia na pusungo e ti leke mbeni tambela so ayeke sioni , tongana ti so a lingbi Gbia David asara ândö . 
 E yeke bâ nga so kpengo mbeto ti Jéhovah ayeke mbeni ye ti héritier ti ngere ngangu so ababâ na mama alingbi ti mû na amolenge ti ala . 
 Biani , Tënë ti Nzapa amû na e zendo so : “ Ngia ayeke na zo so akpe mbeto ti L’Eternel . ” ​ — Psaume 112 : 1 . 
 Ala kiri awara ngia ti ala 
 Tongana ti so kozo article afa , fani ota David akpe mbeto ti Nzapa na lege ni pëpe na lo sara siokpari . 
 Ye oko , sarango ye ti lo tongana Jéhovah ase lo afa so lo yeke biani zo so akpe mbeto ti Nzapa . 
 Yekiango ndo so lo yeke na ni teti Nzapa apusu lo ti yeda na sioni ti lo , ti kiri na nzoni lege na ti kiri ti lë nzoni songo na Jéhovah . 
 Atâa so agirisango lege ti lo asara si lo na ambeni zo abâ pasi , tâ gbiango bê ti lo asara si Jéhovah angbâ lakue ti mû na lo maboko na ti yeda na lo . 
 Tapande ti David alingbi biani ti mû ngangu na aChrétien so laso atï na yâ kota siokpari . 
 Zia e bâ ye so asi na Sonia . 
 * Atâa so lo yeke pionnier , Sonia awara asioni kamarade , na lo tï na yâ ti ye ti sioni , na tongaso a lingbi lani a bi lo na gigi ti kongregation . 
 Tongana li ti lo aga dä na pekoni , Sonia asara ye kue so a hunda ti kiri ti leke songo ti lo na Jéhovah . 
 Na pekoni , a kiri na lo na bungbi . 
 Na yâ ti aye so kue , nzara so Sonia ayeke na ni ti sara na Jéhovah angbâ . 
 Lo kiri lo mû kusala ti pionnier . 
 Na pekoni , lo sara mariage na mbeni ancien , na laso lo yeke na ngia ti sara kua na tere ti lo na yâ kongregation . 
 Atâa so vundu asara Sonia ndali ti so lo zia nzoni tambela ti aChrétien teti mbeni ngoi , lo yeke na ngia so kpengo mbeto ti Nzapa amû na lo maboko ti kiri na Jéhovah . 
 Ti hu pono ahon ti sara siokpari 
 Biani , a yeke nzoni mingi tongana kpengo mbeto ti Nzapa akanga lege na zo ti sara siokpari . 
 A yeke ye so lani David asara . 
 Mbeni lâ , na ngoi so lo na aturugu ti lo saki ota ayeke tomba David , Saül alï na yâ mbeni dû ti tênë : tâ gi dû so David na azo ti lo ahonde tere ti ala dä . 
 Azo ti David atene na lo ti fâ Saül . 
 Jéhovah azia wato ti David na tïtî lo awe pëpe ? 
 David ahara yeke asi na Saül na lo fâ yanga ti bongo ti lo . 
 Ngbanga ti so David akpe mbeto ti Nzapa , même kete ye so lo sara , bê ti lo agi lo na ndo ni mingi . 
 David agbanzi lege na azo ti lo so tere ti ala adö dongo , lo tene : “ A lingbi mbi zia maboko ti mbi na ndo lo pëpe , teti lo yeke zo so L’Eternel asa mafuta na li ti lo . ” 
 * ​ — 1 Samuel 24 : 2 - 8 . 
 Mbeni lâ na pekoni , na bï Saül na azo ti lo ase kando , na Jéhovah “ asara si kota lango atï na ndo ala kue . ” 
 David na ngangu koya ti lo , Abisaï , ague yeke juska na bê ti kando ni na ala luti tâ gi na tere ti Saül so ayeke lango . 
 Abisaï aye ti lo ti fa gi lo fango . 
 David ake na Abisaï , lo tene : “ Tongana zo azia maboko ti lo na ndo zo so L’Eternel asa mafuta na li ti lo , fade ngbanga ayeke na li ti zo so pëpe ? ” ​ — 1 Samuel 26 : 9 , 12 . 
 Fani use David awara lege ti fâ Saül . 
 Ngbanga ti nyen lo sara ni pëpe ? 
 Ngbanga ti so lo kpe mbeto ti Jéhovah mingi ahon ti Saül . 
 Teti lo kpe mbeto ti Nzapa na lege ni , David ayeke nduru ti hu pono ahon ti sara siokpari . 
 Lo zia bê ti lo kue na Jéhovah so ayeke bata azo ti lo nga na lo David ni mveni . 
 Lo hinga so mango yanga na ziango bê na Nzapa ayeke ga na ngia nga na aye ti nzoni mingi ; me kengo yanga ti Nzapa ayeke sara si Nzapa ake lo . 
 Lo hinga nga so Nzapa ayeke bata zendo ti lo ti sara si lo David ni aga gbia na fade Nzapa ayeke lungula Saül na ngoi nga na lege so lo ye . ​ — 1 Samuel 26 : 10 . 
 Kpengo mbeto ti Nzapa aga na ngia 
 E so e yeke aChrétien , e hinga so hengo ndo , sarango ngangu na ambeni tara ayeke si na e . 
 Na ambeni ngoi , e lingbi ti wara kpale même na amba ti e awavorongo Nzapa . 
 Ye oko , e hinga so Jéhovah ayeke bâ ye kue , lo yeke mä sambela ti e nga , na ngoi so alingbi , lo yeke leke tënë ni alingbi na ye so bê ti lo aye . 
 Tongaso , ahon ti sara mbeto ti awato ti e , e kpe mbeto ti Nzapa na e ku lo ti zi e . 
 Legeoko tongana David , e yeke kiri sioni pëpe na ala so asara sioni na e , na e yeke doro pëpe akpengba - ndia ti mbilimbili ti kpe pono . 
 Na nda ni , sarango tongaso aga na ngia . 
 Me tongana nyen ? 
 Mbeni missionnaire so aninga na Afrika atene : “ Mbi bi bê ti mbi na tapande ti mbeni mama na molenge ti lo ti wali so ayeke maseka . 
 Ndali ti dutingo nde ti ala ti Chrétien ala ke ti vo karte ti kama - poroso ti kodoro ni . 
 Akoli mingi mingi apika ala ngangu na atene na ala ti kiri na kodoro . 
 Na lege , mama ni atara ti dë bê ti molenge ni so ayeke toto , teti lo gi li ti lo gbä na ye so asi . 
 Na ngoi ni so ala yeke na ngia pëpe , me yingo - ti - hinga ti ala ayeke nzoni . 
 Na pekoni , ala yeke na ngia mingi so ala mä lani yanga ti Nzapa . 
 Tongana ala vo lani akarte ti kama - poroso ni , ka fade tere ti azo ni ayeke nzere mingi . 
 Ka fade akoli ni ayeke mû na ala ajus ti nyongo ni , na ala yeke dodo na tere ti ala juska na yanga - da . 
 Me , tongana lani maseka ni na mama ti lo ahinga so ala bere mabe ti ala , ka fade vundu ahon ndo ti ala . ” 
 Kpengo mbeto ti Nzapa abata ala na ye so . 
 Kpengo mbeto ti Nzapa aga nga na ngia tongana zo atingbi na atara so andu nene ti fini . 
 Tongana Marie ayeke na ngo ti ota molenge ti lo , wanganga ni awa lo ti tuku ngo ni . 
 Lo tene : “ Seni ti mo ayeke nzoni pëpe . 
 Mbeni kpale alingbi ti si na mo gi hio tongaso na mo lingbi ti kui gi na yâ ti lango oko . 
 Tongana a si tongaso , bébé ni nga ayeke ngbâ pëpe . 
 Atâa ye ni ayeke tongana nyen , e hinga pëpe wala bébé ni ayeke duti ande nzoni . ” 
 Na lâ ni so , Marie ayeke manda Bible na aTémoin ti Jéhovah me lo de ti wara batême pëpe . 
 Marie atene : “ Ye oko , mbi mû lani desizion awe ti sara na Jéhovah , na mbi leke na bê ti mbi ti ngbâ ti mä yanga ti lo atâa ye nyen asi . ” ​ — Exode 21 : 22 , 23 . 
 Na ngoi so lo yeke na ngo , Marie angbâ ti manda Bible na ti bata sewa ti lo . 
 Na nda ni lo dü molenge ni . 
 Marie atene : “ Dungo ni ayeke ngangu kete ahon ti ala use so mbi dü kozo , me mbeni kota kpale ayeke dä pëpe . ” 
 Kpengo mbeto ti Nzapa amû maboko na Marie ti bata nzo yingo - ti - hinga , na a ninga pëpe lo wara batême . 
 Tongana molenge ni ayeke kono , lo nga lo manda ti kpe mbeto ti Jéhovah , na laso lo yeke sara kua na mbeni oko ti afiliale ti aTémoin ti Jéhovah . 
 ‘ Sara si bê ti mo akpengba na yâ Jéhovah ’ 
 Kpengo mbeto ti Jéhovah so David ayeke na ni akanga lege na lo gi ti sara sioni pëpe . 
 A mû nga na lo ngangu ti londo hio ti sara ye na ndara na yâ ye ti ngangu . 
 Teti ngu oko na nze osio , David na azo ti lo akpe Saül ti bata tere ti ala na Tsiklag , kodoro ti aPhilistin . 
 Mbeni lâ tongana akoli kue ahon , azo ti mara ti Amalek aga , ala gbi kodoro ni na ala gbu awali , amolenge na anyama kue ague na ni . 
 Tongana ala kiri na ala bâ ye so asi , David na azo ti lo atoto . 
 Hio vundu ni aga ngonzo , na azo so ayeke na David asara tënë ti bolo lo na tênë . 
 Atâa so lo yeke na vundu , bê ti David awoko pëpe . 
 Kpengo mbeto ti Nzapa apusu David ti turne na mbage ti Jéhovah , na lo to nda ti ‘ sara si bê ti lo akpengba na yâ L’Eternel Nzapa ti lo . ’ 
 Nzapa amû maboko na David , tongaso lo na azo ti lo awara azo ti Amalek na ala wara ye kue so ala nzi ni . ​ — 1 Samuel 30 : 1 - 20 . 
 Laso nga awakua ti Nzapa atingbi na aye so ahunda ti zia bê na Jéhovah na ti wara ngangu ti londo hio ti sara ye . 
 Bâ tapande ti Kristina . 
 Lâ ni so lo de kete , Kristina amanda Bible na aTémoin ti Jéhovah . 
 Me lo ye lani ti ga kota wapikango bia na piano , na lo gue na li ni ngangu mingi na yâ ni . 
 Na ndo ni , kusala ti fango tënë amû na lo kamene na tongaso lo yeke na mbeto ti yô akungba so batême aga na ni . 
 Tongana Kristina angbâ ti manda Tënë ti Nzapa , lo komanse ti bâ ngangu ni . 
 Lo manda ti kpe mbeto ti Nzapa na lo bâ so Jéhovah aku ti tene awakua ti lo andoye lo na bê ti ala kue , na bibe ti ala kue , na âme ti ala kue nga na ngangu ti ala kue . 
 Ye so apusu lo ti mû tere ti lo na Jéhovah na ti wara batême . 
 Kristina ahunda Jéhovah ti mû na lo maboko ti gue na li ni na lege ti yingo . 
 Kristina atene : “ Mbi hinga so kusala ti pikango bia ahunda ti tambela lakue na ti mä tere na azo nde nde ti sigigi même fani 400 ti pika bia na yâ ti ngu oko . 
 Tongaso mbi mû desizion ti zia ni na ti ga wafango ye ti wara kobe ti yanga ti mbi na ti sara kua ti pionnier . ” 
 Na lâ ni kâ , Kristina amä tere kozo na azo ti pika bia na kota da ti pikango mozoko na kodoro ti lo . 
 Lo tene : “ Kozo bia ti mbi aga nga ndangba bia ti mbi . ” 
 A sara mbeni ngoi awe so Kristina asara mariage na mbeni ancien . 
 Ala use kue ayeke sara kua fadeso na mbeni oko ti afiliale ti aTémoin ti Jéhovah . 
 Kristina ayeke na ngia so Jéhovah amû na lo ngangu ti mû anzoni desizion nga so lo lingbi fadeso ti mû ngoi na ngangu ti lo ti sara na lo . 
 Ye ti héritier ti ngere ngangu 
 David atene : “ Ga amolenge , i mä mbi , na fade mbi fa na i mbeto ti L’Eternel ! ” . 
 Tongana mbeni babâ , David asara kue ti mû na amolenge ti lo mbeni ye ti héritier ti ngere ngangu : kpengo mbeto ti Jéhovah so ayeke mbilimbili , so ayeke na lege ni na so asara nzoni na zo . 
 Na lege ti tënë ti yanga ti lo nga na sarango ye ti lo , David afa Jéhovah pëpe tongana mbeni Nzapa so ahunda ye mingi na so amû mbeto na zo , Nzapa so ayeke nduru ti bâ faute kue so zo asara na ndia ti lo , me tongana mbeni Nzapa ti ndoye , so abata zo na so ayeke nduru ti mû pardon na amolenge ti lo na sese . 
 David ahunda : “ Zo nyen alingbi hinga ye so lo sara na lege ni pëpe ? ” 
 Na pekoni , ti fa so lo zia bê ti lo na Jéhovah so lo yeke gi lakue ti bâ afaute ti e pëpe , David atene na ndo ni : “ Pardone mbi na ye so mbi sara na lege ni pëpe , même ye so mbi hinga pëpe . ” 
 David ahinga biani so tongana lo sara ngangu kue , atënë na abibe ti lo ayeke mû ngia na Jéhovah . ​ — Psaume 19 : 13 , 15 . 
 David ayeke mbeni tapande teti ababâ na mama ti laso . 
 Ralph , so lo na ngambe ti lo ti koli ayeke sara kua na mbeni filiale ti aTémoin ti Jéhovah , atene : “ Babâ na mama ti e abata e na mbeni lege so asara si dutingo na yâ tâ tënë anzere mingi . 
 Na kete ti e , e na ala e yeke sara lisoro na ndo akusala ti kongregation , na e yeke na wâ teti tâ tënë tongana ala . 
 Ala fa na e so e lingbi ti sara aye ti nzoni na yâ kusala ti Jéhovah . 
 Teti angu mingi sewa ti e aduti na mbeni kodoro so awakua ti Royaume ayeke dä mingi pëpe na e mû maboko ti tene afini kongregation abâ gigi . 
 “ Ye so abata e na nzo lege ayeke pëpe gbâ ti andia so akpengba , me a yeke so ti babâ na mama ti e Jéhovah ayeke dä biani , lo yeke nzoni mingi nga lo yeke na nzobe mingi . 
 Ala yeke gi lakue ti hinga Jéhovah nzoni na ti nzere na lê ti lo , na e manda ye na ndo tâ kpengo mbeto ti Nzapa nga na ndoye so ala yeke na ni teti lo . 
 Même tongana e sara mbeni ye na lege ni pëpe , babâ na mama ti e asara pëpe si e bâ e tene Jéhovah aye e mbeni pëpe ; wala na ngonzo ala lu mbeni ndia senge senge pëpe . 
 Mingi ni , ala iri e ti duti , ala sara tënë na e yeke na ala gi lege ti ndu bê ti e , ngoi na ngoi Mama asara ni na ngu ti lê . 
 Na ye ni aga nzoni . 
 Atënë na akusala ti babâ na mama ti e afa na e so kpengo mbeto ti Jéhovah ayeke mbeni ye ti nzoni mingi na ti duti aTémoin ti lo ayeke mbeni ye so amû ngia na nzerengo tere na pëpe mbeni nengo kungba . ” ​ — 1 Jean 5 : 3 . 
 Na yâ “ tënë ti nda ni ti David ” e diko ye so : “ Zo so akomande azo na lege ti mbilimbili , na lo so akomande na lege ti kpengo mbeto ti Nzapa , Lo yeke tongana sungo ti lâ tongana lâ alondo . ” . 
 Salomon , molenge ti David so aga gbia na peko ti lo , agbu nda ti atënë so nzoni , teti lo hunda na Jéhovah ti mû na lo “ bê ti ndara ” nga na ngangu “ ti kangbi nzoni na sioni ” . . 
 Salomon ahinga so kpengo mbeto ti Jéhovah aga na ndara na ngia . 
 Na pekoni , na nduru tënë lo fa peko ti buku ti Zo - ti - fa - tene tongaso : “ Tongana a mä ye kue awe , so ayeke nda ti tënë ni : mo kpe mbeto ti Nzapa , na mo bata komandema ti Lo , teti so ayeke kusala ti azo kue . 
 Teti fade Nzapa asara si kusala kue na ye kue so a honde aga na gbe ti ngbanga , tongana a yeke nzoni wala sioni . ” . 
 Tongana e mä wango so , fade e yeke bâ biani so “ futa ti tâ be - ti - molenge na kpengo mbeto ti ” Jéhovah ayeke gi ndara na dutingo na ngia pëpe , me nga “ mosoro , na yango - iri , na fini . ” ​ — aProverbe 22 : 4 . 
 Na lege ti atapande ti Mbeti ti Nzapa na ti ngoi ti laso , e bâ so tâ kpengo mbeto ti Nzapa asara ye ti nzoni mingi na yâ fini ti atâ wakua ti Jéhovah . 
 Mara ti mbeto tongaso alingbi ti kanga lege na e ti sara ye so anzere pëpe na lê ti Baba ti e ti yayu , me nga a lingbi ti mû na e ngangu ti luti na gbele awato ti e na ti gbu ngangu na yâ ti atara na akpale so asi na e . 
 Tongaso , zia e kue , amaseka na akangba , e sara ngangu ti manda Mbeti ti Nzapa , ti gbu li na ndo ye so e manda na ti ga nduru na Jéhovah lakue na lege ti asambela so alondo na bê ti e . 
 Na sarango tongaso , fade e yeke wara “ lege ti hinga Nzapa ” na fade e yeke hinga nda ti “ kpengo mbeto ” ti Jéhovah . ​ — aProverbe 2 : 1 - 5 . 
 [ Akete tënë na gbe ni ] 
 A gbian a - iri ni . 
 Ye so asi lani ayeke peut - être oko ti aye so apusu David ti sû aPsaume 57 na 142 . 
 Mo lingbi ti fa nda ni ? 
 Tongana nyen kpengo mbeto ti Nzapa alingbi ti 
 • mû maboko na zo ti ga nzoni na peko ti kota siokpari ? 
 • ga na ngia na ngoi ti atara na ti ye ti ngangu ? 
 • kpengba e ti sara ye so be ti Nzapa aye ? 
 • duti ye ti héritier ti ngere ngangu ti mû na amolenge ti e ? 
 [ Ahundango tënë ti manda na ye ] 
 1 , 2 . 
 Kpengo mbeto ti Jéhovah alingbi ti ga na nyen ? 
 Ye nyen amû maboko na David ti kiri ti ga nzoni na peko ti siokpari ti lo ? 
 Na lege wa kpengo mbeto ti Nzapa amû maboko na zo ti kiri ti wara ngia ti lo ? 
 5 , 6 . 
 Tongana nyen fani use David ake ti fâ Saül ? 
 Ngbanga ti nyen lo sara ni pëpe ? 
 Ye wa akanga lege na David ti sara siokpari ? 
 E lingbi ti manda nyen na ndo sarango ye ti David na gbele tara ? 
 Fa mbeni tapande ti kpengo mbeto ti Nzapa so aga na ngia atâa sarango ngangu . 
 10 , 11 . 
 Aye ti nzoni wa asi na peko ti so mbeni wali akpe mbeto ti Nzapa ? 
 Tongana nyen kpengo mbeto ti Nzapa akpengba David ? 
 13 , 14 . 
 Tongana nyen kpengo mbeto ti Nzapa amû maboko na mbeni Chrétien ti mû anzoni desizion ? 
 Nyen la David aye ti mû na amolenge ti lo ? 
 Lo sara ni tongana nyen ? 
 16 , 17 . 
 Na lege wa ababâ na mama alingbi ti fa na amolenge kpengo mbeto ti Jéhovah ? 
 Futa ti kpengo mbeto ti tâ Nzapa ayeke nyen ? 
 Ye nyen ayeke mû lege na e ti hinga nda ti “ kpengo mbeto ” ti Jéhovah ? 
 [ Foto na lembeti 26 ] 
 Kpengo mbeto ti Jéhovah akanga lege lani na David ti sara sioni na Gbia Saül 
 [ Afoto na lembeti 29 ] 
 Kpengo mbeto ti Nzapa ayeke mbeni ye ti héritier ti ngere ngangu so ababâ na mama alingbi ti mû na amolenge ti ala 
 Job : Koli so agbu ngangu nga lo yeke mbilimbili 
 “ Mo bi bê ti mo na boi ti Mbi Job ? 
 so mbeni zo oko tongana lo ayeke na sese pëpe , zo so alingbi kue , na zo ti mbilimbili , zo so akpe mbeto ti Nzapa , na lo zia lege ti sioye . ” ​ — JOB 1 : 8 . 
 GIRIRI , mbeni koli ayeke dä so lo yeke na aye mingi . 
 Lo yeke na mosoro , yango - iri , nzoni seni nga na nzoni dutingo ti sewa . 
 Me , gi hio tongaso aye ti ngangu ota asi na lo na peko ti tere . 
 Kozoni , lo girisa amosoro ti lo , use ni mbeni kota pupu afâ amolenge ti lo kue nga na nda ni lo wara mbeni sioni kobela so asara si akota bouton asigigi na tere ti lo kue na aso lo mingi . 
 Âmanke mo hinga awe so koli so ayeke Job . 
 Lo yeke mbeni kpengba zo so a sara tënë ti lo mingi na yâ ti mbeti ti Job so iri ti lo ayeke na ndo ni . ​ — Job , chapitre 1 na 2 . 
 Job adema , lo tene : “ Aï ! 
 A yeke nzoni mbi yeke tongana mbi yeke na nze ti giriri . ” . 
 Tongana ye ti vundu asi na e , e kue e yeke pensé na nzoni dutingo ti e ti ândö . 
 Job ayeke lani na mbeni nzoni dutingo ; na bango ni , mo pensé so mbeni ye ti vundu alingbi ti si na lo lâ oko pëpe . 
 Azo so iri ti ala awu ayeke ne lo nga ayeke hunda lo ti mû wango na ala . 
 Lo yeke na mosoro mingi , me lo zia bê ti lo kue na ndo ni pëpe . 
 Tongana lo tingbi na awomua wala na anyindu so ye ahon ndo ti ala , lo yeke mû maboko na ala . 
 Nga , lo yeke be - ta - zo na wali ti lo . ​ — Job 31 : 1 , 9 , 11 . 
 Teti so Job ayeke lani wakua ti Nzapa , lo yeke mbeni zo so alingbi kue . 
 Jéhovah atene : “ Mbeni zo oko tongana lo ayeke na sese pëpe , zo so alingbi kue , na zo ti mbilimbili , zo so akpe mbeto ti Nzapa , na lo zia lege ti sioye . ” . 
 Atâa so tambela ti lo ayeke nzoni , aye ti ngangu abuba nzoni duti ti lo so . 
 Aye kue so lo sara kua ngangu ti wara ni agirisa , nga pasi na aye ti vundu so asi na lo amû lege ti hinga wala Job ayeke mara ti zo wa . 
 Biani , Job ayeke pëpe gi oko wakua ti Jéhovah so aye ti ngangu asi na lo . 
 Laso , aChrétien mingi awara nga mara ti aye ti ngangu so asi lani na Job . 
 Ni la , a yeke nzoni e bâ ambeni hundango tënë use : Tongana nyen dango bê ti e na apasi so asi na Job ayeke mû maboko na e ti luti na gbele ye ti ngangu ? 
 Na lege wa aye so asi na Job afa na e ti bi bê mingi na ala so ayeke bâ pasi ? 
 Tënë ti dutingo be - ta - zo 
 Ye so asi na Job ayeke nde mingi . 
 Sân ti tene Job ahinga , Zabolo adë kite na Nzapa na ndo ti aye so apusu lo Job ni ti voro Nzapa . 
 Na mbeni ngoi so Jéhovah na a - ange abungbi ndo oko na yayu , Jéhovah asara tënë ti anzoni sarango ye ti Job , me Satan adë kite , lo tene : “ Mo sara gbagba na tere ti lo , na tere ti da ti lo , na tere ti ye ti lo kue , na mbage kue pëpe ? ” 
 Na tenengo tongaso , Satan afa so Job ayeke voro Nzapa gi ndali ti nzoni ti lo mveni , na tënë ni so andu nga awakua ti Nzapa kue . 
 Satan akiri atene na Jéhovah : “ Fadeso Mo ye tïtî Mo , Mo ndu ye ti lo kue , na fade lo zonga Mo na tâ lê ti Mo . ” ​ — Job 1 : 8 - 11 . 
 Tënë so ayeke tâ kota tënë mingi . 
 Satan ayeke dë kite lani na kode so Jéhovah ayeke komande na ni . 
 Nzapa alingbi biani ti komande gigi mobimba na lege ti ndoye ? 
 Wala na nda ni , lo yeke komande gi ndali ti nzoni ti lo mveni tongana ti so Satan aye ti fa ? 
 Teti so Jéhovah ahinga so Job ayeke ngbâ be - ta - zo na lo , Lo zia lege na Zabolo ti tara Job si aduti tongana mbeni tapande . 
 Ni la , Satan mveni aga na aye ti ngangu na ndo ti Job na peko ti tere . 
 Tongana akozo tara ni atï na ngu awe , Satan apika Job na mbeni sioni kobela . 
 Zabolo atene : “ Poro teti poro , biani , fade zo amû ye ti lo kue ti bata fini ti lo . ” ​ — Job 2 : 4 . 
 Atâa so mingi ti aChrétien laso ayeke bâ pasi pëpe tongana ti so Job abâ giriri , mara ti atara nde nde ayeke si na ala . 
 Ambeni mingi ayeke luti na gbele sarango ngangu wala akpale ti sewa . 
 Ti ambeni ayeke kpale ti warango nginza wala ti seni alingbi ti sara sioni mingi na ala . 
 Ambeni nde ayeda ti kui ndali ti tënë ti mabe ti ala . 
 Tâ tënë , a lingbi e tene pëpe so a yeke Satan mveni si ayeke na gere ti aye ti ngangu oko oko kue so asi na e . 
 Ambeni kpale ni alingbi ti si ndali ti afaute ti e mveni wala ndali ti so e yeke mbilimbili - kue pëpe . 
 Akpale ti gango mbakoro nga na aye ti ngangu tongana ngu so asuku amû ndo wala akota pupu so abuba ye alingbi ti si na azo kue . 
 Bible afa polele so na ngoi ti e laso , Jéhovah ayeke sara aye ti kpene pëpe ti bata awakua ti lo nde si ye ti vundu asi na ala pëpe . ​ — Zo - ti - fa - tene 9 : 11 . 
 Ye oko , Satan alingbi ti sara kusala na aye ti ngangu so ayeke si na e ti kinda mabe ti e . 
 Bazengele Paul asara tënë ti mbeni “ kî na tere ti [ lo ] , wakua ti Satan ” so lani ayeke “ pika ” lo lakue . 
 Wala a yeke lani mbeni kpale na lege ti mitele , na tapande lo bâ ndo nzoni pëpe wala mbeni ye nde , Paul ahinga so Satan alingbi ti sara kusala na kpale ni nga na vundu ti pekoni ti sara si lo Paul lo girisa ngia ti lo nga lo ngbâ be - ta - zo pëpe . 
 Laso , Satan alingbi ti pusu afami , akamarade ti ekole wala même angorogbia so akomande na ngangu ti sara sioni na awakua ti Nzapa . 
 Tongana nyen e lingbi ti hon ndo ti akpale so nzoni ? 
 Ti hon ndo ni , a lingbi e bâ akpale ni tongana mbeni lege so azi na e ti fa ndoye ti e na mbage ti Jéhovah nga ti fa so e yeda na yanga - ti - komande ti lo lakue . 
 Atâa gere ti kpale ti e ni ayeke nyen , tongana e gbu nda ti nene ti dutingo be - ta - zo na Nzapa , a yeke mû maboko na e si mbeni ye ayengi e pëpe na lege ti yingo . 
 Bazengele Pierre atene tënë so na aChrétien : “ I so mbi ndoye i mingi , bê ti i adö pëpe tënë ti ye so aga na popo ti i ti tara i tongana wâ , na i bâ ye so pëpe tongana mbeni ye ti kpene so asara i . ” . 
 Paul nga atene : “ Azo kue so aye ti tambela na lege ti batango tënë ti Nzapa na yâ Christ Jésus , fade ala hu pono ti ye ti ngangu . ” . 
 Satan angbâ lakue ti dë kite na ndo tënë ti dutingo be - ta - zo ti aTémoin ti Jéhovah tongana ti so lo sara na Job . 
 Biani , Bible afa so na lâ ti nda ni so , Satan ayeke sara ngangu mingi na awakua ti Nzapa . ​ — Apocalypse 12 : 9 , 17 . 
 Job ahinga nda ti ye ni nzoni pëpe nga lo wara asioni wango 
 Job ahinga lani pëpe nda ni so aye ti ngangu asi na lo , me ti e a yeke tongaso pëpe . 
 Na lege ni pëpe Job atene so “ L’Eternel amû , na L’Eternel alungula . ” . 
 Peut - être , Satan atara lani ti fa na Job so a yeke Nzapa si ayeke na gunda ti pasi ti lo . 
 Atâa so Job ake ti zonga Nzapa tongana ti so wali ti lo atene na lo ti sara , bê ti lo anze kue . 
 Job atene na bê ti lo so ‘ azo ti sioni ayeke nzoni ahon ni . ’ . 
 Peut - être lo hunda lani tere ti lo : ‘ Ndani nyen Nzapa asara si mbi bâ pasi tongaso ? ’ 
 A si na ambeni ngoi Job ahunda ti kui . 
 Lo tene : “ A yeke nzoni Mo honde mbi na yâ ndo - ti - awakinda , Mo honde mbi juska ngonzo ti Mo ahon ! ” ​ — Job 14 : 13 . 
 Akamarade ti Job ota aga lani ti bâ lo , mo bâ mo tene ala ga ti “ wa lo , na ti lungula vundu ti lo . ” . 
 Andâ ka ala yeke ti ala “ awawango so awoko zo . ” . 
 Job alingbi lani ti wara nzoni tongana lo wara lege ti zi bê ti lo ti fa kpale ti lo na ala , me akamarade ti lo ota kue akiri asara si li ti lo aga kirikiri na vundu ti lo aga kota mingi . ​ — Job 19 : 2 ; 26 : 2 . 
 A yeke na lege ni ti tene so peut - être Job ahunda tere ti lo lani na atënë so : ‘ Ngbanga ti nyen si ye ni asi gi na mbi ? 
 Nyen la mbi sara si aye ti ngangu so kue aga na ndo ti mbi ? ’ 
 Akamarade ti lo afa nda ni so lo bâ pasi , me tënë ti ala ni kue ayeke wataka . 
 Ala tene so a yeke lo Job mveni si airi pasi na ndo ti lo ndali ti so lo sara mbeni kota siokpari . 
 Eliphaz ahunda tënë so : “ Zo wa akui so ngbanga ayeke na li ti lo pëpe ? . . . 
 Na lege ti ye so mbi bâ , azo so asara sioni , na ala lu vundu , ala fâ vundu . ” ​ — Job 4 : 7 , 8 . 
 Tâ tënë , akpale alingbi ti si tongana e lu ye na lege ti mitele ahon ti lu ye na lege ti yingo . 
 Ye oko , laso atâa tambela ti e ayeke tongana nyen , kpale alingbi ti si na e . 
 Nga , a lingbi e tene pëpe so a bata zo ti mbilimbili nde si ye ti ngangu oko asi na lo pëpe . 
 Jésus Christ so “ Lo yeke na siokpari oko pëpe , Lo kangbi na awasiokpari , ” akui kuâ ti pasi na ndo keke ; nga a fâ bazengele Jacques ngbanga ti mabe ti lo . 
 Atënë ti wataka so Eliphaz na amba ti lo use so atene na ndo ti Job apusu Job ti sara tënë ti bata nzo iri ti lo nga ti fa so tënë ayeke na li ti lo pëpe . 
 Ye oko , ala ngbâ ti tene so Job ayeke bâ pasi ndali ti sioni so lo sara , na peut - être ye so asara ngangu na ndo lege so Job abâ na mbilimbili ti Nzapa . ​ — Job 34 : 5 ; 35 : 2 . 
 Aye ti mungo maboko na zo na gbele ye ti vundu 
 E lingbi ti manda mbeni ye na ndo ye so asi na Job ? 
 Peut - être e tene so a yeke na lege ni pëpe so a sara ngangu na e , so e wara ye ti vundu wala kobela . 
 E lingbi ti bâ so ambeni zo awara amara ti kpale so mingi pëpe . 
 Ni la , ngoi na ngoi , peut - être a yeke nzoni e hunda tere ti e na akpengba tënë so : ‘ Ndoye ti mbi na mbage ti Nzapa apusu mbi ti sara na lo atâa aye wa asi ? 
 Tâ nzara ti bê ti mbi ayeke ti mû lege na Jéhovah ti “ kiri tënë na zo so azonga [ Lo ] ” ? ’ . 
 A lingbi e zia lege lâ oko pëpe na atënë so azo atene gi tongaso ti sara si e duti na kite na ndo Babâ ti e so ayeke na yayu . 
 Mbeni ita - wali so abâ pasi na mbeni kota kobela teti angu mingi atene : “ Mbi hinga so atâa nyen si Jéhovah azia lege na ni ti si na mbi , mbi lingbi ti gbu ngangu na yâ ni . 
 Mbi hinga so lo yeke mû ande na mbi ngangu so alingbi na ni tongana ti so lo sara lakue . ” 
 E hinga nzoni mingi amayele ti Satan so Job ahinga ni lani pëpe . 
 Bible atene : “ E hinga amayele ti [ Satan ] . ” . 
 Nga , e yeke na gbâ ti anzoni tapande so e lingbi ti manda ye dä . 
 Na yâ ti Bible , e yeke wara tondo ti akoli na awali be - ta - zo so akanga bê na yâ mara ti aye ti ngangu nde nde . 
 Bazengele Paul so abâ pasi ahon mingi ti aChrétien atene : “ Tënë kue so a sara na Mbeti ti Nzapa giriri , a sara na mbeti si e manda ye , si na lege ti bê so azia pëpe , na ti tënë ti Mbeti ti Nzapa so alungula vundu , e lingbi duti na beku . ” . 
 Mbeni Témoin ti Jéhovah , na kodoro ti Poto , so lo sara kanga tënë ti mabe ti lo na ngoi ti use bira so amû sese kue ayeda lani ti mû kobe ti lo ti lango ota na mbeni zo ti wara Bible na pekoni . 
 Lo tene : “ So tâ ye ti nzoni si mbi wara na peko ti ye so mbi sara so ! 
 Atâa so nzara asara mbi , mbi wara kobe ti yingo so akpengba mbi nga na amba ti mbi na yâ angoi ti ngangu so . 
 Mbi ngbâ ti bata Bible so juska laso . ” 
 Na ndo ti dengo bê so e yeke wara ni na yâ ti Bible , e yeke nga na gbâ ti ambeti so amû na e anzoni wango si e hon ndo ti akpale . 
 Tongana mo gi ye na yâ ti Index des publications Watch Tower , mo yeke wara tënë ti mbeni mba ti mo Chrétien so awara mbeni tara so ague oko na ti mo . 
 A lingbi ti duti nga nzoni ti tene mo sara tënë ti ye so asi na mo na a - ancien so ala yeke bâ mawa ti zo wala na ambeni Chrétien biazo . 
 Tâ kota ye ni ayeke sambela so na lege ni mo yeke wara mungo maboko ti Jéhovah nga na ti yingo vulu ti lo . 
 Tongana nyen Paul awara lege ti luti lani na gbele “ pika ” ti Satan ? 
 Lo luti na gbele ni gi na lege so lo manda ti zia bê ti lo kue na ndo ngangu ti Nzapa . 
 Lo tene : “ Mbi lingbi sara ye kue na yâ Lo so asara si mbi wara ngangu . ” ​ — aPhilippien 4 : 13 . 
 Tongaso , aye ti mû maboko na mo ayeke dä , na a yeke nzoni mo gi ti wara ni . 
 Mbeni proverbe atene : “ Tongana tere ti mo awoko na lâ ti ye ti ngangu , ngangu ti mo ayeke kete . ” . 
 Legeoko tongana ti so akange alingbi ti te mbeni da yeke yeke juska a kungbi , bê so anze alingbi ti sara si mbeni Chrétien aduti be - ta - zo pëpe . 
 Ti kanga lege na kpale so , Jéhovah ayeke mû maboko na e na lege ti amba ti e Chrétien . 
 Na tapande , mbeni ange asi lani na Jésus ti kpengba lo na bï ni so a gbu lo . 
 Na ngoi so lo yeke na voyage ti gue na Rome tongana zo ti kanga , Paul ‘ amû merci na Nzapa , na bê ti lo aga nzoni ’ wala lo wara ngangu tongana lo tingbi na aita ti Rome so amû dawa ti lo na Gara ti Appius na Hôtel Ota . 
 Mbeni Témoin ti Jéhovah ti Zamani angbâ ti dabe ti lo na maboko so lo wara na singo ti lo na kando ti pasi so ayeke na gbata ti Ravensbrück . 
 Na ngoi ni so , lo yeke lani gi maseka - wali na lo yeke na mbeto mingi . 
 Lo tene : “ Gi na singo ti mbi , mbi wara mbeni ita - wali so ayamba mbi na ngia . 
 Mbeni ita - wali ni nde amû mbi na tere ti lo na lo ga tongana mama ti mbi na lege ti yingo . ” 
 “ Duti be - ta - zo ” 
 Jéhovah afa Job tongana mbeni zo so ‘ angbâ ti sara ye na lege ni ’ . . 
 Atâa so vundu ahon ndo ti lo nga lo hinga pëpe ngbanga ti nyen lo yeke bâ pasi , Job angbâ lakue ti duti be - ta - zo . 
 Job ake na kuru go ti turne peko ti lo na ye so ayeke kota ye na yâ fini ti lo . 
 Lo ngbâ lani ti tene : “ Fade mbi zia mbilimbili ti mbi pëpe juska mbi kui . ” ​ — Job 27 : 5 . 
 Tongana e leke na bê ti e ti sara ye tongana ti Job , a yeke mû maboko na e ti ngbâ be - ta - zo atâa nyen la asi , wala a yeke atara , kangango lege wala ye ti ngangu . 
 Jésus atene lani na kongregation ti Smyrne : “ Zia mbeto asara mo pëpe tënë ti pono so fade a si na mo ; bâ , fade zabolo abi ambeni oko oko ti i na da ti kanga , si a lingbi tara i ; na fade ye ti vundu [ pasi wala sarango ngangu ] asara i lâ bale - oko . 
 Duti be - ta - zo juska na kui , na fade Mbi mû na mo couronne ti fini ti lakue lakue . ” ​ — Apocalypse 2 : 10 . 
 Na yâ ti sese so Satan akomande ni , tara ayeke si na e ti bâ wala e yeke gbu ngangu nga e yeke ngbâ be - ta - zo . 
 Ye oko , na Apocalypse 2 : 10 Jésus adë bê ti e so tongana e bi bê na ndo gigi ti kekereke , e yeke na raison pëpe ti sara mbeto . 
 Kota ye ni ayeke ti tene e duti be - ta - zo . 
 Paul atene so na peko ti “ kete pono ti e ti fadeso ” , “ gloire ” wala matabisi so Jéhovah amû zendo ni na e ayeke kota ye “ mingi ahon ” pono so ; nga gloire ni ayeke ngbâ “ lakue lakue ” . . 
 Même ye ti vundu so Job awara ayeke gi ti kete ngoi tongana a haka ni na angu mingi so lo duti na ngia kozo na tara ti lo nga na pekoni . ​ — Job 42 : 16 . 
 Me , ngoi na ngoi na yâ gigi ti e , e lingbi ti bâ so tara ti e ni ayeke hunzi pëpe nga a yeke ngangu na e mingi ti kanga bê na yâ ti pasi ti e . 
 Na yâ ti article ti peko , e yeke bâ tongana nyen ye so asi na Job alingbi ti fa na e ambeni ye na ndo gbungo ngangu . 
 E yeke bâ nga ambeni lege so e lingbi ti kpengba amba ti e so ayeke na yâ ye ti ngangu . 
 Mo yeke kiri tënë tongana nyen ? 
 • Na ndo dutingo be - ta - zo ti Job , kota tënë wa Satan abi na sese ? 
 • Ngbanga ti nyen bê ti e adö pëpe tongana e wara aye ti ngangu ? 
 • Tongana nyen Jéhovah ayeke mû maboko na e ti gbu ngangu ? 
 [ Ahundango tënë ti manda na ye ] 
 1 , 2 . ( a ) Aye ti vundu wa so Job aku tere ti lo na ni pëpe asi na lo ? 
 ( b ) Fa dutingo ti Job kozoni si aye ti vundu so asi na lo . 
 Jéhovah abâ lani Job tongana nyen ? 
 Ngbanga ti nyen a yeke nzoni ti dabe ti e na aye so asi na Job ? 
 Ti Satan , Job ayeke voro Nzapa ngbanga ti nyen ? 
 Kota tënë wa Satan abi lani na sese ? 
 Na lege wa , laso , awakua ti Nzapa ayeke wara atara so akpa ti Job ? 
 Tongana nyen Satan alingbi ti sara kusala na ye ti ngangu so ayeke si na e ? 
 Ngbanga ti nyen bê ti e adö pëpe ndali ti akpale wala sarango ngangu so asi na e ? 
 Ye wa Job ahinga nda ni pëpe ? 
 Fa sarango ye ti Job na gbele aye ti ngangu so asi na lo . 
 12 , 13 . 
 Wango so akamarade ota ti Job amû lani na lo asara nyen na ndo ti lo ? 
 Ngbanga ti nyen a lingbi e tene hio pëpe so mbeni zo ayeke bâ pasi ndali ti sioni tambela ti lo ? 
 Tongana e yeke na yâ ti pasi , bibe wa alingbi ti kpengba e ? 
 Na lege wa Tënë ti Nzapa amû maboko na azo so ayeke na yâ ti ye ti ngangu ? 
 Aye wa so Nzapa amû na e alingbi ti mû maboko na e ti gbu ngangu ? 
 Tongana nyen amba ti e Chrétien alingbi ti kpengba e mingi ? 
 Ye nyen amû lani maboko na Job ti ke Satan ? 
 Ngbanga ti nyen kangango bê ayeke nzoni ye ? 
 21 , 22 . 
 Tongana e yeke na yâ ti ye ti vundu , tënë wa alingbi ti dë bê ti e ? 
 [ Afoto na lembeti 23 ] 
 Ti gi nda ti ye na yâ ti ambeti ti e , ti sara lisoro na aChrétien biazo na ti zi bê ti e na Jéhovah alingbi ti sara si e gbu ngangu 
 Fa ndoye na yekiango ndo na batango yanga ti mo 
 “ I oko oko kue , i ndoye awali ti i legeoko tongana tere ti i mveni ; na a lingbi wali ayekia koli ti lo . ” ​ — AEPHÉSIEN 5 : 33 . 
 TONGANA a tokua na mo mbeni matabisi so a sû na tere ni atene : “ Gbu ni yeke ” , fade mo yeke sara ye na ni tongana nyen ? 
 Biani fade mo yeke gbu ni nzoni ti tene mo buba ni pëpe . 
 Ka ti matabisi ti mariage a yeke tongana nyen ? 
 Naomi so ayeke mbeni womua ti sese ti Israël , atene tënë so na Orpa nga na Ruth : ‘ L’Eternel amû [ koli na ala oko oko , Tene ti Nzapa , Kozo Mbouki ] . . . ti wu tere ti ala , ala oko oko kue na yâ da ti koli ti ala . ’ . 
 Na ndo nzoni wali , Mbeti ti Nzapa atene : “ Da na mosoro ayeke ye ti héritier so ababâ amû , me L’Eternel amû wali ti ndara na zo . ” . 
 Tongana mo sara mariage awe , a yeke nzoni mo bâ koli wala wali ti mo tongana matabisi so Nzapa amû na mo . 
 Mo yeke sara ye na matabisi so tongana nyen ? 
 Tongana lo yeke sû lani mbeti na akozo Chrétien , bazengele Paul atene : “ I oko oko kue , i ndoye awali ti i legeoko tongana tere ti i mveni ; na a lingbi wali ayekia koli ti lo . ” . 
 Bâ tongana nyen akoli na awali alingbi ti sara ye alingbi na wango so na ndo tënë ti yanga ti ala . 
 Sara hange na “ sioye so aduti kpô pëpe ” 
 Na yâ mbeti ti lo , Jacques atene so menga ayeke “ sioye so aduti kpô pëpe , a si na yorö sioni ti fâ zo . ” . 
 Jacques ahinga tâ tënë so nzoni mingi : yanga so asara tënë kirikiri ayeke futi ye . 
 Kite ayeke dä pëpe so lo hinga nzoni proverbe ti Mbeti ti Nzapa so afa so buba tënë ti yanga ti zo alingbi ti ‘ kpo tongana épée ’ . 
 Me , gi oko proverbe so atene “ menga ti wandara asara si ye aga nzoni . ” . 
 Biani , tënë ti yanga ti zo ayeke na ngangu mingi . 
 A lingbi ti sara sioni , wala ti sara nzoni . 
 Ye wa atënë ti yanga ti mo ayeke sara na ndo koli wala wali ti mo ? 
 Tongana mo hunda koli wala wali ti mo na tënë so , fade lo yeke kiri tënë tongana nyen ? 
 Tongana atënë ti songo bê ayeke na yâ mariage ti mo , mo lingbi ti sara si ye aga nzoni . 
 Ye oko , a hunda na mo ti sara ngangu . 
 Ngbanga ti nyen ? 
 Kozoni , a lingbi e tiri na mitele ti e so ayeke mbilimbili - kue pëpe . 
 Siokpari so a dü e na ni ayeke sara ngangu mingi na ndo lege so e yeke bâ na amba ti e nga na lege so e yeke sara tënë na ala . 
 Jacques asû tënë so : “ Tongana mbeni zo apika gere ti lo na tënë ti yanga ti lo pëpe , zo so alingbi kue , lo lingbi bata tere ti lo kue nga . ” ​ — Jacques 3 : 2 . 
 Use ni , sewa alingbi ti sara si mbeni zo atene asioni tënë . 
 Ambeni zo akono na ando so ababâ na mama ni ayeke azo so “ aye ti leke songo pëpe , . . . akanga nzara ti tere ti ala pëpe , azo so ahili ” wala asara pasi na amba ti ala . 
 Mingi ni , amolenge so akono na ando tongaso ayeke sara ye nga gi legeoko tongaso tongana ala ga kota . 
 Me ti tâ tënë ni , dutingo ti zo mbilimbili - kue pëpe nga lege so a bata na lo ayeke pëpe mbeni raison ti tene lo tene atënë ti songo bê . 
 Ye oko , ti hinga aye so ayeke mû maboko na e ti hinga ngbanga ti nyen a yeke tâ ngangu na ambeni zo ti bata yanga ti ala na asioni tënë . 
 ‘ Zia sio tënë kue ’ 
 Atâa raison ni ayeke nyen , atënë ti songo bê na popo ti koli na wali alingbi ti fa so ndoye na yekiango ndo ayeke na popo ti ala pëpe . 
 A yeke na lege ni si Pierre awa aChrétien ti “ zia . . . sio tënë kue . ” . 
 Tënë ti Grec so a kiri pekoni na “ sio tënë ” aye ti tene “ zongango ndo . ” 
 A wara na yâ ti tënë so tënë ti ‘ pikango azo na tënë ti yanga ’ . 
 Tënë so afa nzoni mingi sioni ye so yanga so asara tënë kirikiri ayeke sara ! 
 Peut - être mo bâ so tënë ti zonga ayeke kota ye pëpe , me bâ ye so ayeke si tongana koli wala wali azonga mba ti lo . 
 Tongana mo iri koli wala wali ti mo buba zo , zo ti goigoi wala zo ti kion , mo ye ti fa so sarango ye ti lo kue ayeke gi tongaso ; na mara ti atënë tongaso ayeke zi nengo ti zo . 
 So ayeke tâ sarango sioni na zo . 
 Ka tongana koli ti mo wala wali ti mo asara faute , na mo gboto lê na ndo ni na konongo yâ ti tënë ni , a yeke tongana nyen ? 
 Ti tene na lo atënë tongana “ Lâ oko mo si na l’heure pëpe ” , wala “ Mo yeke mä ka mbi pëpe ” , so ayeke konongo yâ ti tënë pëpe ? 
 Mara ti atënë tongaso ayeke sara si zo agi ti fa gi nzoni ti sarango ye ti lo mveni . 
 So alingbi ti ga kota papa . ​ — Jacques 3 : 5 . 
 Atënë so asi singo na zonga ayeke ga na kpale na yâ mariage , na aye ti pekoni alingbi ti duti sioni mingi . 
 A - Proverbe 25 : 24 atene : “ A yeke nzoni ahon ti duti na mbundu ti ndoda , ahon ti duti na kota da na wali so agi tënë mingi . ” 
 Biani , oko tënë so alingbi ti bâ nga koli so agi tënë mingi . 
 Yeke yeke , asioni tënë ti koli wala wali alingbi ti buba yâ ti songo ti ala , na peut - être a yeke sara si koli wala wali abâ so mba ti lo aye lo pëpe , wala même so lo lingbi ti tene a ye lo pëpe . 
 A yeke polele so a yeke kota ye ti tene zo abata yanga ti lo . 
 Me zo alingbi ti sara ni tongana nyen ? 
 “ Bata menga ” ti mo 
 Jacques 3 : 8 atene : “ Zo oko alingbi komande menga pëpe . ” 
 Ye oko , a lingbi e sara kue ti bata menga wala yanga ti e . 
 “ Tongana mbeni zo atene na bê ti lo , lo yeke zo ti sara na Nzapa , me lo bata menga ti lo pëpe , lo handa bê ti lo , sarango na Nzapa ti zo so ayeke senge . ” . 
 Atënë so afa so lege so mo yeke sara tënë na mba ti mo ayeke kete ye pëpe . 
 A lingbi ti buba gi pëpe songo ti mo na koli wala wali ti mo , me a lingbi nga ti buba songo ti mo na Jéhovah Nzapa . ​ — 1 Pierre 3 : 7 . 
 Lege ti ndara ayeke ti tene mo bâ lege so mo yeke sara tënë na koli wala wali ti mo . 
 Tongana mbeni tënë alondo , gi ti sara si kpale ni adë . 
 Bâ ye so asi lani na Isaac na wali ti lo Rebecca , so a fa tënë ni na Genèse 27 : 46 – 28 : 4 , so atene : “ Rebecca atene na Isaac , mbi nze awe , nzara ti ngbâ na fini agbu mbi mbeni pëpe teti amolenge - wali ti mara ti Heth . 
 Tongana Jacob akamata wali na popo ti amolenge ti mara ti Heth , na lo yeke tongana amolenge - wali ti sese so , fini ti mbi asara nzoni na mbi tongana nyen ? ” 
 Ye oko afa pëpe so Isaac akiri tënë ngangu na wali ti lo . 
 Nde na so , lo tokua molenge ti ala Jacob ti gi mbeni wali so akpe mbeto ti Nzapa so alingbi ande ti sara si Rebecca aduti na vundu pëpe . 
 Ka tongana mbeni tënë alondo na popo ti koli na wali ti lo ? 
 Ti tene “ a yeke mbi ” ahon ti tene “ a yeke mo ” alingbi ti sara si tënë ni ague aga kota papa pëpe . 
 Na tapande , ahon ti tene : “ Lâ oko mo mû ngoi ti duti na tere ti mbi pëpe ! ” , ngbanga ti nyen mo tene pëpe : “ A yeke nzere na mbi tongana e wara mbeni ngoi ti sara ye legeoko ” ? 
 Bâ gi kpale ni , me zo pëpe . 
 Gi pëpe ti fa zo wa si ayeke na raison wala faute . 
 Mbeti ti aRomain 14 : 19 atene : “ A lingbi e tambela na peko ti ye so amû siriri , na ye so asara si e kue akpengba . ” 
 Zia “ suingo bê , songo bê , ngonzo ” 
 Batango yanga andu gi pëpe sarango hange na tënë so ayeke sigigi na yanga ti e . 
 Ti tâ tënë ni , atënë ti yanga ti e afa ye so ayeke na bê ti e . 
 Jésus atene : “ Zo ti nzoni alungula nzoye ti nzo mosoro ti bê ti lo , lo zia na gigi , na zo ti sioni alungula sioye ti sio mosoro ti bê ti lo , lo zia na gigi ; teti yanga ti zo asara tënë ti ye so asi bê ti lo . ” . 
 Tongaso , ti bata yanga ti mo , a yeke nzoni mo sambela tongana David , so atene : “ O Nzapa , Mo créé bê so avuru na yâ mbi ; Mo kiri Mo sara yingo na yâ mbi so aduti kpô . ” ​ — Psaume 51 : 12 . 
 Paul awa lani aChrétien ti Ephèse ti kpe ti tene gi asioni tënë pëpe , me nga ti lungula abibe so ayeke pusu zo ti sara atënë tongaso . 
 Lo tene : “ I zia suingo bê , songo bê , ngonzo , wuluwulu , zonga , legeoko na be - ti - ke kue . ” . 
 Bâ so kozoni si lo sara tënë ti ‘ wuluwulu na zonga ’ , Paul afa tënë ti ‘ suingo bê , songo bê na ngonzo ’ . 
 A yeke ngonzo so akporo na yâ bê ti zo si ayeke pusu lo ti diko asioni tënë . 
 Tongaso hunda tere ti mo : ‘ Suingo bê wala batango zo na bê nga na ngonzo ayeke na yâ bê ti mbi ? 
 Mbi yeke “ zo so ayeke na ngonzo ti wâ ” ? . 
 Tongana a yeke asarango ye ti mo la , sambela Nzapa ti mû maboko na mo ti hon ndo ti abibe so na ti kanga bê ti mo tongaso si ngonzo ague na mo ti diko asioni tënë pëpe . 
 Psaume 4 : 5 atene : “ Tongana ngonzo agbu i , i bata si i sara siokpari pëpe ; i gi bê ti i na ndo tange ti i , na i kaï . ” 
 Tongana e bâ so ngonzo ayeke nduru ti gbu e na e yeke na mbeto so e lingbi ande ti kanga bê na gbe ni pëpe , sara ye alingbi na wango ti proverbe so : “ Kozo si papa alondo , londo mo hon . ” . 
 Zi tere ti mo na yâ kpale ni juska bê ti mo adë . 
 A yeke ngangu ti kanga bê tongana bê ti mo aso na ngonzo asara mo , mbilimbili tongana gunda ni ayeke ye so Paul airi ni “ suingo bê ” . 
 Tënë ti Grec so Paul amû ni ge , a fa nda ni tongana “ batango zo na bê sân ti duti na nzara ti leke tënë ” na ‘ dikongo asioye kue so a sara na mo ’ . 
 Ngoi na ngoi songo bê alingbi ti duti tongana mbeni gbagba so akangbi popo ti koli na wali , na ye tongaso alingbi ti ninga . 
 Tongana a leke mbeni tënë kue pëpe , a lingbi ti sara si zerengo ndo aduti dä . 
 Me ti bata zo na bê ndali ti sioni so lo sara na mo ayeke ye senge . 
 Ye so asi awe , asi awe . 
 Ye so mo pardone awe , a yeke nzoni mo girisa ni . 
 Ndoye “ adiko sioye pëpe . ” ​ — 1 aCorinthien 13 : 4 , 5 . 
 Ka tongana mo kono na yâ ti sewa so sioni yanga ayeke dä mingi na aga mbage ti sarango ye ti mo , mbeni ye ti sara ayeke dä ? 
 Biani mo lingbi ti gbian sarango ye so . 
 Ambeni ye ayeke dä so mo leke na bê ti mo awe ti sara ni pëpe , na ti mo a ngbâ gi na ndo so . 
 Tongana a ndu tënë ti yanga ti mo , ndo wa si mo soro ti luti dä ? 
 Fade mo yeke kaï ti sara tënë kozoni si mo tene asioni tënë ? 
 Biani mo yeke ye ande ti sara ye tongana ti so aEphésien 4 : 29 afa : “ I zia sio tënë asigigi na yanga ti i pëpe . ” 
 Ti sara ye so , a hunda ti ‘ lungula zo - ti - giriri na kusala ti lo , na ti yü zo - ti - fini so akiri aga fini na lege ti image ti Lo so acréé lo si lo hinga ye biani . ’ ​ — aColossien 3 : 9 , 10 . 
 Mango tere ayeke kota ye 
 Tongana koli na wali ake ti sara tënë na popo ti ala , ye ayeke ga nzoni pëpe , na kpale alingbi ti si . 
 A yeke lakue pëpe tënë ti sarango mbana si apusu zo ti ke ti sara tënë na mba ti lo . 
 Peut - être lo hinga tënë so lo lingbi ti tene pëpe wala bê ti lo anze . 
 Ye oko , ti ke ti sara tënë na mba ayeke kono gi ngonzo so ayeke na bê ti ala na ayeke leke kpale ni oko pëpe . 
 Mbeni wali atene : “ Na ngoi so e kiri ti sara tënë na popo ti e , e yeke kiri na ndo ti kpale ni lâ oko pëpe . ” 
 Tongana mbeni tënë ayeke na popo ti koli na wali si ngonzo angbâ gi na bê ti ala , ti leke ni ayeke kete ye pëpe . 
 A - Proverbe 15 : 22 atene : “ Ye so azo aye ti sara aga ye pëpe tongana ala wa tere ti ala pëpe , me na lege ti awawango mingi , ye ni aga nzoni . ” 
 A yeke nzoni mo na koli wala wali ti mo aduti ti sara lisoro na ndo ti tënë ni . 
 Mä koli wala wali ti mo na bê ti mo kue tongana lo yeke sara tënë . 
 Tongana a yeke ngangu na mo ti sara tongaso , ngbanga ti nyen ti pusu nduru na a - ancien ti kongregation pëpe ? 
 Ala hinga Mbeti ti Nzapa nzoni na ala yeke abiazo so ahinga ti sara kua nzoni na akpengba - ndia ti Bible . 
 Azo tongaso ayeke tongana “ ndo ti honde tere ngbanga ti kota pupu , ala yeke ndo ti bata tere ngbanga ti pupu ti ngangu . ” ​ — Esaïe 32 : 2 . 
 Mo lingbi ti bata yanga ti mo 
 Ti bata yanga ti e ayeke ngangu . 
 A yeke nga legeoko tongana a ndu sarango ye ti e . 
 Ti fa kpale so lo yeke na yâ ni , bazengele Paul asû tënë so : “ Teti mbi hinga ye oko ti nzoni ayeke na yâ mbi pëpe , so atene , na yâ mitele ti mbi ; teti mbi ye ti sara nzoni , me ngangu ti sara nzoni ayeke na mbi pëpe . 
 Teti nzoni so mbi ye ti sara , mbi sara pëpe ; me sioni so mbi ye ti sara pëpe , mbi sara . 
 Me tongana mbi sara ye so mbi ye ti sara pëpe , mbi mveni , mbi sara ye so pëpe , me siokpari so aduti na yâ mbi asara ye so . ” 
 Ndali ti “ ndia ti siokpari so ayeke na yâ amembre ti [ e ] ” , e yeke nduru ti sara ye nzoni pëpe na yanga ti e nga na atanga ti tere ti e . 
 Ye oko , a lingbi e hon ndo ti kpale ni , na Nzapa alingbi ti mû maboko na e . 
 Na yâ ti songo so ndoye na yekiango tere ayeke dä , place ayeke dä pëpe teti abuba tënë na asioni tënë . 
 Bâ tapande so Jésus Christ azia na ndo tënë so . 
 Lâ oko Jésus azonga adisciple ti lo pëpe . 
 Même na ndangba bï ti fini ti lo na sese tongana adisciple ti lo apapa na popo ti ala ti bâ zo wa si ayeke kota mingi , Molenge ti Nzapa asuku na ala pëpe . 
 Bible amû wango so : “ Akoli , i ndoye awali ti i , legeoko tongana Christ andoye Eglize , na Lo mû Lo mveni teti Eglize . ” ​ — aEphésien 5 : 25 . 
 Ka ti wali a yeke tongana nyen ? 
 “ A lingbi wali ayekia koli ti lo . ” . 
 Wali so ayekia koli ti lo ayeke dekongo na li ti lo na dikongo na lo asioni tënë ? 
 Bazengele Paul asû na mbeti : “ Me mbi ye i hinga , Christ ayeke Beli ti akoli oko oko kue , na koli ayeke beli ti wali , na Nzapa ayeke Beli ti Christ . ” . 
 A lingbi awali amä akoli ti ala so ayeke mokonzi ti ala tongana ti so Christ asara na mokonzi ti lo . 
 Atâa so zo alingbi ti sara ye tâ gi tongana ti Jésus pëpe teti zo ayeke wasiokpari , ti gi ti “ tambela na senda ti Lo ” ayeke mû maboko na akoli nga na awali ti bata yanga ti ala nzoni . ​ — 1 Pierre 2 : 21 . 
 Mo manda nyen ? 
 • Na lege wa yanga so asara tënë kirikiri alingbi ti buba mariage ? 
 • Ngbanga ti nyen a yeke ngangu na zo ti bata yanga ti lo ? 
 • Ye wa ayeke mû maboko na e ti bata yanga ti e ? 
 • Ye wa a yeke nzoni mo sara tongana kpale alondo na popo ti mo na koli wala wali ti mo ? 
 [ Ahundango tënë ti manda na ye ] 
 1 , 2 . 
 Kota hundango tënë wa a yeke nzoni azo kue so asara mariage awe ahunda na tere ti ala ? 
 Ngbanga ti nyen ? 
 Wango ti Paul wa a yeke nzoni akoli na awali amä ni ? 
 Tongana nyen menga ti zo alingbi ti sara ye ti nzoni wala ye ti sioni ? 
 5 , 6 . 
 Aye wa asara si a yeke ngangu na ambeni zo ti bata yanga ti ala ? 
 Pierre aye lani ti tene nyen tongana lo wa aChrétien ti “ zia . . . sio tënë kue ” ? 
 8 , 9 . 
 Ye nyen alingbi ti si tongana koli na wali azonga tere ? 
 Ngbanga ti nyen a yeke nzoni ala kpe ti sara ni ? 
 Ngbanga ti nyen a yeke kota ye ti bata yanga ti e ? 
 Tongana nyen koli na wali alingbi ti sara si tënë ague aga kota papa pëpe ? 
 Ti bata yanga ti e , a lingbi e sambela teti ye wa ? 
 Ngbanga ti nyen ? 
 Tongana nyen suingo bê , songo bê na ngonzo alingbi ti gue na zo ti diko asioni tënë ? 
 Tongana nyen batango zo na bê ayeke buba mariage ? 
 Ye wa ayeke mû maboko na ala so ayeke diko ka asioni tënë ti changé sarango ye ti ala ? 
 Ngbanga ti nyen ti ke ti sara tënë na koli wala wali ti mo ayeke ga na kpale ? 
 Ye wa aChrétien so ayeke na akpale na yâ mariage ti ala alingbi ti sara ? 
 Bira wa aRomain 7 : 18 - 23 asara tënë ni ? 
 19 , 20 . 
 Tongana nyen tapande ti Jésus alingbi ti mû maboko na akoli nga na awali ti bata yanga ti ala ? 
 [ Foto na lembeti 12 ] 
 A - ancien amû awango so aluti na ndo ti Bible 
 Mo bâ aye so ayeke nzoni - kue tongana ti Jéhovah ? 
 “ I bata nzoni si . . . mbeni zo ti pitan wala mbeni zo so ake ti bi bê ti lo na [ aye ti ] Nzapa ayeke pëpe . ” ​ — AHÉBREU 12 : 15 , 16 . 
 TONGANA ngoi ayeke hon , mingi ni azo ti sese ayeke bâ aye ti nzoni - kue na nene ni pëpe . 
 Edgar Morin , mbeni wandara ti France so abâ tënë ti dutingo ti azo , atene : “ Aye kue so ayeke na gunda ti sarango ye ti zo ( tongana Nzapa , aye so angoro zo , kodoro , mbaï , nzoni gbungo li ) ayeke na ngangu tongana ti kozo pëpe . . . . 
 Zo oko oko ayeke sara gi ye so alingbi na lê ti lo . ” 
 Sarango tongaso afa na gigi “ yingo ti sese so ” , wala “ yingo so ayeke sara na yâ amolenge ti azo so ake tënë . ” . 
 Ala so amû tere ti ala na Jéhovah na so ayeda na droit ti lo ti komande afa yingo ti kengo Nzapa so pëpe . 
 Nde na so , awakua ti Nzapa abâ kota place so aye so ayeke nzoni - kue ayeke na ni na yâ vorongo so ala yeke mû na Jéhovah . 
 Aye wa na yâ fini ti e a lingbi e bâ ni tongana aye so ayeke nzoni - kue ? 
 Fade article so ayeke fa aye oku so ayeke nzoni - kue na lê ti awakua ti Nzapa . 
 Article ti peko ayeke bâ ande ti lo tënë na ndo abungbi ti e ti aChrétien so ayeke nzoni - kue . 
 Me tënë “ nzoni - kue ” aye biani ti tene nyen ? 
 Na Hébreu so a sû na Bible , tënë “ nzoni - kue ” aye ti sara tënë ti ye so a zia nde . 
 Na ndo tënë ti vorongo Nzapa , tënë “ nzoni - kue ” aye ti fa ye so a zia nde ti sara na ye so ayeke kota wala ye so a bâ ni tongana ye ti Nzapa . 
 Gi Jéhovah oko si ayeke biani nzoni - kue . 
 A iri lo “ Lo Ti Nzoni - kue ” , wala Lo Ti Nzoni Ahon Kue . 
 Giriri na sese ti Israël , a kanga na li ti kota prêtre mbeni yanga ti bongo so a zia na ndo ni mbeni plaque ti lor so asara na ndo ni atënë so : “ NZONI - KUE TETI [ JÉHOVAH ] . ” . 
 Bible afa achérubin na aséraphin na yayu so aluti na tere ti trône ti Jéhovah , na ala yeke tene : “ L’Eternel Ti Sabaoth ayeke nzoni - kue , nzoni - kue , nzoni - kue . ” . 
 Kiringo na ndo tënë nzoni - kue afa so Jéhovah ayeke nzoni - kue , na ye ti sioni ayeke na yâ lo kete pëpe . 
 Biani , lo yeke Lingu ti ye kue so ayeke nzoni - kue . 
 Iri ti Jéhovah ayeke nzoni - kue . 
 Wasungo psaume atene : “ Zia ala sepela kota iri ti Mo so amû mbeto . 
 Lo yeke nzoni - kue ! ” . 
 Jésus afa na e ti sambela , lo tene : “ Babâ ti e so ayeke na yayu , e ye iri ti Mo aga nzoni - kue . ” . 
 Marie , mama ti Jésus , atene : “ Âme ti mbi asepela Seigneur . . . 
 Lo Ti Ngangu Ahon Kue asara kota ye na mbi ; na iri ti Lo ayeke nzoni - kue . ” . 
 Teti e yeke awakua ti Jéhovah , e bâ iri ti lo tongana ye so ayeke nzoni - kue na e kpe ye kue so alingbi ti ga na sioni na ndo iri ti nzoni - kue so . 
 Na ndo ni , e yeke na oko bibe ti Jéhovah na ndo ye so ayeke nzoni - kue , so ti tene aye so ayeke nzoni - kue na lê ti lo , e bâ ni tongaso nga . ​ — Amos 5 : 14 , 15 . 
 Nda ni so e yekia Jésus mingi 
 Teti Jésus ayeke ‘ Molenge ngengele oko ’ ti Nzapa ti nzoni - kue , Jéhovah , a créé lo nzoni - kue . 
 Tongaso a iri lo “ Lo Ti Nzoni - kue ti Nzapa . ” . 
 Lo ngbâ lakue nzoni - kue tongana a mû fini ti lo na yayu a zia na yâ ti Marie na sese , teti a yeke na gbe ti ngangu ti yingo vulu si Marie adü Jésus . 
 Mbeni ange atene na lo : “ Fade Yingo Vulu azu na ndo mo . . . 
 Lo Ti Nzoni - kue so fade mo dü Lo , fade ala di iri ti Lo Molenge Ti Nzapa . ” . 
 Na yâ sambela ti ala na Jéhovah , fani use aChrétien ti Jérusalem asara tënë ti Molenge ti Nzapa tongana “ Boi ti [ Nzapa ] ti nzoni - kue ” . ​ — Kusala 4 : 27 , 30 . 
 Jésus ayeke lani na kusala ti nzoni - kue ti sara na ndo sese . 
 Na ngoi ti batême ti Jésus na ngu 29 , a sa yingo na ndo ti lo tongana Kota Prêtre ti temple ti Jéhovah ti yingo . 
 Na ndo ni , lo mû fini ti lo na sandaga . 
 Mênë ti lo ayeke zi awasiokpari na gbe ti kuâ ti wara salut . 
 Tongaso e bâ mênë ti Jésus tongana ye so ayeke nzoni - kue , ye so “ ngere ni ayeke ngangu ” . ​ — 1 Pierre 1 : 19 . 
 Ti fa so e yekia mingi Gbia na Kota Prêtre ti e Jésus Christ , bazengele Paul asû tënë so : “ Nzapa ayä iri ti [ Molenge ti Lo ] mingi na amû na Lo iri so ahon mbeni iri kue ; si na iri ti Jésus a lingbi likuni oko oko kue akuku , ala so ayeke na yayu , ala so ayeke na sese , na ala so ayeke na gbe ti sese , na a lingbi menga oko oko kue atene na gigi so Jésus Christ ayeke Seigneur , teti gloire ti Nzapa Babâ . ” . 
 E fa so e bâ aye ti nzoni - kue tongana ti Jéhovah na lege so e yeda na ngia ti mû peko ti Mokonzi na Gbia ti e Jésus , so ayeke Li ti kongregation ti aChrétien . ​ — Matthieu 23 : 10 ; aColossien 1 : 18 . 
 Mango yanga ti Christ aye ti tene nga ti yekia akoli so lo zia ala ti mû li ni na yâ kusala so lo yeke na ndo ni laso . 
 A lingbi e bâ kusala ti ala so a sa yingo na ndo ti ala so ayeke amembre ti Wabatango Bungbi nga na asurveillant so ala zia na yâ ti afiliale , adistrict , acirconscription na akongrégation tongana kusala so ayeke nzoni - kue . 
 Tongaso , a lingbi e yekia mingi aye so a leke ni na e mä yanga ti azo so . ​ — aHébreu 13 : 7 , 17 . 
 Mbeni mara ti nzoni - kue 
 Jéhovah ate lani mbele na Israël . 
 Mbele so amû na fini mara so mbeni dutingo so ayeke nde . 
 A sara si ala ga nzoni - kue , wala a zia ala nde . 
 Jéhovah mveni atene na ala : “ A lingbi i ga nzoni - kue teti Mbi ; Mbi L’Eternel , Mbi yeke nzoni - kue , na Mbi zia i nde na amara si i ga ti Mbi . ” ​ — Lévitique 19 : 2 ; 20 : 26 . 
 Na ngoi so Jéhovah asara si azo ti Israël aga mbeni mara , lo fa na ala ti bâ ye ti nzoni - kue na nene ni . 
 A lingbi ala ndu pëpe hoto so lo mû na ala Akomandema Bale - oko dä ; tongana ala ndu ni ala yeke kui . 
 A bâ lani Hoto ti Sinaï tongana ye so ayeke nzoni - kue . 
 A lingbi a bâ nga kusala ti aprêtre , tabernacle na akungba ti yâ ni kue tongana aye so ayeke nzoni - kue . 
 Ka ti kongregation ti aChrétien ayeke tongana nyen ? 
 Kongregation ti aChrétien so a sa yingo na ndo ti ala ayeke nzoni - kue na lê ti Jéhovah . 
 Ti bâ ni nzoni , bungbi ti ala so a sa yingo na ndo ti ala si ayeke na fini na ngoi oko , a haka ala na mbeni temple ti nzoni - kue , atâa so ala yeke kota temple ti Jéhovah ti yingo pëpe . 
 Jéhovah aduti na yâ temple ti nzoni - kue so na lege ti yingo vulu ti lo . 
 Bazengele Paul asû na mbeti : “ Na yâ [ Christ Jésus ] , da so kue atingbi na lege ni , a ma ti ga temple [ ti ] nzoni - kue na yâ [ Jéhovah , NW ] ; na yâ Lo , A sara si i nga i ga da so Nzapa aduti dä na yâ Yingo . ” ​ — aEphésien 2 : 21 , 22 ; 1 Pierre 2 : 5 , 9 . 
 Na ndo ni , Paul asû tënë so na aChrétien so a sa yingo na ndo ti ala : “ I hinga pëpe ? 
 i yeke temple ti Nzapa , na Yingo ti Nzapa aduti na yâ i . . . . 
 Temple ti Nzapa ayeke nzoni - kue , na i yeke temple so . ” . 
 Na lege ti yingo ti lo , Jéhovah “ aduti ” na popo ti ala so a sa yingo na ndo ti ala na lo “ tambela na popo ti ala ” . . 
 Lakue lo fa lege na “ ngbâa ” be - ta - zo ti lo . 
 “ Ambeni ngasangbaga ” abâ na nene ni mingi matabisi ti ala ti duti na tere ti groupe ti ala so ayeke ti “ temple ” ni . ​ — Jean 10 : 16 ; Matthieu 25 : 37 - 40 . 
 Aye so ayeke nzoni - kue na yâ fini ti e aChrétien 
 A dö bê ti e pëpe ti hinga so aye mingi so andu fini ti amembre ti kongregation ti aChrétien so a sa yingo na ndo ti ala nga na amba ti ala ayeke nzoni - kue . 
 Songo ti e na Jéhovah ayeke mbeni ye so ayeke nzoni - kue . 
 A yeke kota ye mingi na lê ti e tongaso e zia lege pëpe na mbeni ye wala mbeni zo ti kangbi popo ti e na Nzapa ti e Jéhovah . 
 Sambela ayeke mbeni kota ye so amû maboko na e ti bata nzoni songo na Jéhovah . 
 Na lê ti prophète Daniel sambela ayeke nzoni - kue , tongaso lo zia pëpe ti sambela Jéhovah tongana ti so lo yeke sara lakue atâa so a lingbi ti ga na lo kuâ . 
 A haka “ sambela ti azo ti be - vulu ” wala aChrétien so a sa yingo na ndo ti ala na yombo so a zö na yâ temple teti vorongo Nzapa . 
 Hakango ye so afa so sambela ayeke ye ti nzoni - kue . 
 So pendere matabisi si e yeke na ni ti sara tënë na Gbia ti dunia kue ! 
 Biani sambela ayeke ye so ayeke nzoni - kue na yâ fini ti e . 
 Mbeni ngangu so asara ye na ndo fini ti aChrétien so a sa yingo na ndo ti ala nga na amba ti ala ayeke biani mbeni ye so ayeke nzoni - kue : a yeke yingo vulu . 
 Yingo so ayeke ngangu ti Jéhovah ti sara na ye , na teti yingo so ayeke sara ye lakue alingbi na ye so bê ti Nzapa ti nzoni - kue aye , na lege ni a iri ni “ Yingo Vulu ” , wala ‘ yingo so ayeke nzoni - kue ’ . . 
 Na lege ti yingo vulu , Jéhovah amû na awakua ti lo ngangu ti fa nzo tënë . 
 Jéhovah amû yingo ti lo na “ ala so amä Lo ” , ala so ‘ atambela na lege ti Yingo , ’ pëpe na lege ti anzara ti mitele . 
 Ngangu so amû lege na aChrétien ti lë “ lengo ti Yingo ” , anzoni sarango ye , na ti “ ga azo so ayeke nzoni - kue , na azo so abata tënë ti Nzapa ! ” . 
 Tongana yingo vulu ayeke mbeni ye so ayeke nzoni - kue na lê ti e , fade e yeke kpe ti sara ye kue so alingbi ti mû vundu na yingo so , wala ti kanga lege na kusala ti lo na yâ fini ti e . ​ — aEphésien 4 : 30 . 
 Matabisi so e yeke na ni ti duti azo so iri ti Nzapa ti nzoni - kue , Jéhovah , ayeke na ndo ti e na ti duti aTémoin ti lo ayeke mbeni ye so na lê ti e ayeke nzoni - kue . 
 Jéhovah asara si aChrétien so a sa yingo na ndo ti ala alingbi ti “ ga azo ti kusala ti fini mbele ” . . 
 Teti ala yeke awakua ti fini mbele , a mû na ala kusala ti fa “ Tene - nzoni so ti royaume ” na ti sara si azo ti ‘ amara kue aga adisciple ’ . . 
 Na bê ti ala kue ala sara kusala so , na azo kutu mingi so ayeke tongana angasangbaga amä tënë ni ; a yeke tongana ti so mo bâ mo tene ala yeke tene na aChrétien so a sa yingo na ndo ti ala : “ Fade e gue na [ i ] , teti e mä so Nzapa ayeke na i . ” . 
 Na ngia , azo so asara mbeni kua na lege ti yingo so akpa ti ‘ azo ti fango yaka ’ na ‘ azo ti batango vigne ’ teti “ aboi ti Nzapa ti e ” aChrétien so a sa yingo na ndo ti ala . 
 Na lege so , ambeni ngasangbaga amû maboko mingi na ala so a sa yingo na ndo ti ala ti sara kusala ti ala na ndo sese kue . ​ — Esaïe 61 : 5 , 6 . 
 Na tapande , bazengele Paul abâ kusala ti lo ti fango tënë tongana mbeni ye so ayeke nzoni - kue . 
 Lo tene ni yeke “ zo ti kusala ti Christ Jésus teti aGentil , ti sara tongana sacrificateur ti Tene - nzoni ti Nzapa ” . . 
 Na yâ mbeti so lo sû na aChrétien ti Corinthe , Paul asara tënë ti kusala ti lo tongana mbeni “ mosoro ” . . 
 Na lege ti kusala ti e ti fango tënë , e yeke fa na azo “ tënë ti yanga ti Nzapa ” . . 
 Tongaso , wala e yeke ti ala so a sa yingo na ndo ti ala wala ti ambeni ngasangbaga , e bâ mungo mbage na kusala ti fango tënë tongana matabisi ti nzoni - kue . 
 “ Na lege ti mbeto ti Nzapa , zia e ga azo ti be - vulu biani ” 
 Bazengele Paul awa amba ti lo Chrétien ti ga pëpe azo so ‘ ake ti bi bê na Nzapa ’ wala so abâ aye ti Nzapa na nene ni pëpe . 
 Nde na so , lo wa ala ti “ duti na be - vulu , ” wala nzoni - kue , ti “ bata nzoni si . . . mbeni gere ti suingo bê alondo pëpe ti gi [ ala ] , na azo mingi aga sioni na lege ti ye so ” . . 
 Tënë “ gere ti suingo bê ” asara tënë ti kete wungo ti azo na yâ kongregation ti aChrétien so aye ti kasa ye kue so a yeke sara . 
 Na tapande , ala lingbi ti ke bibe ti Jéhovah so atene mariage ayeke nzoni - kue wala so atene a lingbi e bata nzoni tambela . 
 Wala ala lingbi ti kangbi atënë ti a - apostat , atënë ti “ pande senge ti tënë kirikiri , . . . so asara si azo ake Nzapa mingi ahon , ” atënë so asigigi na yanga ti ala so ‘ azia lege ti tene - biani ’ . ​ — 2 Timothée 2 : 16 - 18 . 
 Na aita ti lo so a sa yingo na ndo ti ala , Paul asû tënë so : “ Aita so mbi ndoye i mingi , . . . zia e sukula e mveni ti lungula sioni kue ti mitele na ti yingo ; na lege ti mbeto ti Nzapa , zia e ga azo ti be - vulu biani . ” . 
 Tënë so afa so a lingbi aChrétien so a sa yingo na ndo ti ala , so ‘ awara ye ti ala na iringo ti yayu ’ , asara ngangu lakue ti fa so ala yeke na bibe ti Jéhovah na ndo ye so ayeke nzoni - kue na yâ mbage kue ti fini ti ala . 
 Legeoko nga , bazengele Pierre awa aita ti lo so a sa yingo na ndo ti ala : “ I sara tongana amolenge so amä tënë , i tambela pëpe na lege ti nzara ti i ti giriri so i tambela na ni na lâ ni so i de i hinga ye pëpe ; me legeoko tongana Lo so airi i ayeke nzoni - kue , i nga , i ga nzoni - kue na lege ti i kue . ” ​ — 1 Pierre 1 : 14 , 15 . 
 Ka ti “ azo mingi so asi singo ” , so fade a sö kuâ na “ kota ye ti vundu ” a yeke tongana nyen ? 
 A lingbi ala fa nga so ala yeke na oko bibe ti Jéhovah na ndo aye so ayeke nzoni - kue . 
 Mbeti ti Apocalypse afa so ala yeke “ sara na Lo ” Jéhovah na yâ sedu ti temple ti lo ti yingo so ayeke na sese . 
 Ala yeke na mabe na yâ sandaga ti Christ , mo bâ mo tene ‘ ala sukula bongo ti ala , na ala sara si bongo ti ala avuru na lege ti mênë ti Molenge Ti Ngasangbaga . ’ . 
 Sarango tongaso asara si ala ga nzoni na lê ti Jéhovah na a mû na ala kungba ti ‘ lungula [ na tere ti ala ] sioni kue ti mitele na ti yingo ; na lege ti mbeto ti Nzapa , ala ga azo ti be - vulu biani . ’ 
 Mbeni kota ye na yâ fini ti aChrétien so a sa yingo na ndo ti ala na amba ti ala ayeke guengo lakue na abungbi ti voro Jéhovah na ti manda Tënë ti lo . 
 Jéhovah abâ abungbi ti azo ti lo tongana ye so ayeke nzoni - kue . 
 Na ndo tënë ti abungbi ti e , tongana nyen e lingbi ti fa so e yeke na bibe ti Jéhovah na ndo ye so ayeke nzoni - kue ? 
 Ngbanga ti nyen a yeke nzoni e bâ aye so ayeke nzoni - kue tongana ti Jéhovah na ndo tënë ti gango na abungbi ? 
 Fade e bâ tënë so na yâ article ti peko . 
 Dango bê 
 • Bibe wa ti azo ti sese so awakua ti Jéhovah akangbi ni pëpe ? 
 • Ngbanga ti nyen Jéhovah ayeke Lingu ti ye kue so ayeke nzoni - kue ? 
 • Tongana nyen e fa so e yekia dutingo ti Christ so ayeke nzoni - kue ? 
 • Aye wa a yeke nzoni e bâ ni tongana aye so ayeke nzoni - kue na yâ fini ti e ? 
 [ Ahundango tënë ti manda na ye ] 
 Bibe wa so amû ndo laso awakua ti Jéhovah ayeke na ni pëpe ? 
 2 , 3 . ( a ) Tongana nyen Mbeti ti Nzapa afa so Jéhovah ayeke nzoni - kue ? 
 ( b ) Tongana nyen e fa so iri ti Jéhovah ayeke nzoni - kue na lê ti e ? 
 Ngbanga ti nyen Bible afa Jésus tongana “ Lo Ti Nzoni - kue ” ? 
 Kusala wa so ayeke nzoni - kue Jésus asara lani na sese ? 
 Ngbanga ti nyen mênë ti lo ayeke ye ti ngere ngangu ? 
 E bâ Christ Jésus tongana nyen ? 
 Ngbanga ti nyen ? 
 Tongana nyen e yeke fa so e mä yanga ti Christ ? 
 8 , 9 . ( a ) Na lege wa azo ti Israël ayeke lani mara ti nzoni - kue ? 
 ( b ) Tongana nyen Jéhovah afa na Israël ti bâ ye so ayeke nzoni - kue na nene ni ? 
 10 , 11 . 
 Ngbanga ti nyen a lingbi ti tene so kongregation ti aChrétien so a sa yingo na ndo ti ala ayeke nzoni - kue ? 
 Ye so asara nyen na ndo “ ambeni ngasangbaga ” ? 
 Aye wa ayeke nzoni - kue na yâ fini ti e ? 
 Ngbanga ti nyen ? 
 Ngangu wa ayeke nzoni - kue ? 
 Tongana nyen e lingbi ti zia lo ti sara kusala na yâ fini ti e ? 
 Matabisi wa aChrétien so a sa yingo na ndo ti ala abâ ni tongana ye so ayeke nzoni - kue ? 
 Tongana nyen ambeni ngasangbaga amû mbage na matabisi so ? 
 Kusala wa bazengele Paul abâ ni tongana ye so ayeke nzoni - kue ? 
 Ngbanga ti nyen e nga e bâ ni tongaso ? 
 Ye wa fade amû maboko na e ti kpe ti ga azo so abâ aye ti Nzapa na nene ni pëpe ? 
 Ngbanga ti nyen a hunda na aChrétien so a sa yingo na ndo ti ala ti sara ngangu lakue ti fa na gigi bibe ti Jéhovah na ndo ye so ayeke nzoni - kue ? 
 18 , 19 . ( a ) Tongana nyen “ azo mingi so asi singo ” afa so ala yeke na bibe ti Jéhovah na ndo aye so ayeke nzoni - kue ? 
 ( b ) Mbeni ye wa so ayeke nzoni - kue na yâ fini ti aChrétien e yeke bâ ni na yâ article ti peko ? 
 [ Foto na lembeti 23 ] 
 Giriri na Israël , a bâ kusala ti aprêtre , tabernacle na akungba ti yâ ni kue tongana aye so ayeke nzoni - kue 
 [ Foto na lembeti 24 ] 
 Na ngoi so ala yeke na sese , aChrétien so a sa yingo na ndo ti ala ayeke temple ti nzoni - kue 
 [ Afoto na lembeti 25 ] 
 Sambela na kusala ti e ti fango tënë ayeke amatabisi ti nzoni - kue 
 E fa so e yekia abungbi ti e so ayeke nzoni - kue 
 “ Fade Mbi ga na ala na Hoto ti Mbi ti nzoni - kue , na fade Mbi sara si ala wara ngia na yâ da ti sambela ti Mbi . ” ​ — ESAÏE 56 : 7 . 
 JÉHOVAH abungbi azo ti lo , aChrétien so a sa yingo na ndo ti ala nga na amba ti ala Chrétien , ti voro lo na “ Hoto ti [ Lo ] ti nzoni - kue ” . 
 Lo sara si ala wara ngia na yâ “ da ti sambela ” ti lo , temple ti lo ti yingo , so ayeke “ da ti sambela teti amara kue . ” 
 ( Esaïe 567 ; Marc 11 : 17 ) . 
 Aye so asi so afa so vorongo ti Jéhovah ayeke nzoni - kue , ayeke na sioni oko pëpe na ayeke na nduzu mingi . 
 Tongana e fa nzoni yekiango ndo teti abungbi ti e so na ngoi ni e yeke manda ye na e yeke voro Nzapa , e fa so e bâ aye so ayeke nzoni - kue tongana ti Jéhovah . 
 Giriri na Israël , a lingbi azo abâ ndo so Jéhovah asoro ti tene a voro lo dä tongana ndo so ayeke nzoni - kue . 
 A lingbi a sa mafuta na ndo ti akungba ti tabernacle nga na aye ti kusala ni na a zia ni nde teti kusala ti Nzapa “ si ye ni alingbi ga nzoni ahon kue . ” . 
 A iri achambre use ti yâ ti tabernacle ni “ Ndo ti Nzoni - kue ” na “ Ndo ti Nzoni Ahon Kue ” . . 
 Na pekoni a leke temple na Jérusalem ti mû place ti tabernacle ni . 
 Teti so Jérusalem ayeke lani ndo so a voro Jéhovah dä , a iri ni “ kodoro ti nzoni - kue ” . . 
 Na ngoi ti kusala ti Jésus na sese , lo fa so lo yekia temple tongana ti so a lingbi zo asara . 
 Ngonzo asara lo mingi tongana lo bâ azo so ayekia temple ni pëpe ayeke dë buze na sedu ti yâ ni nga ala mû ni tongana nduru lege . ​ — Marc 11 : 15 , 16 . 
 Azo ti Israël ayeke bungbi lani lakue ti voro Jéhovah na ti mä Ndia ti lo so a yeke diko . 
 A iri ambeni lango ti amatanga ti ala abungbi ti nzoni - kue wala amatanga ti Jéhovah ti fa so abungbi so ayeke nzoni - kue . 
 Na kota bungbi so a sara na ngoi ti Esdras na Néhémie , azo ti mara ti Lévi ‘ asara si azo ahinga Ndia ’ . 
 Teti “ azo kue atoto tongana ala mä tënë ti Ndia ” , azo ti mara ti Lévi “ asara si azo kue aduti kpô , ala tene , I kaï , teti lâ so ayeke nzoni - kue ” . 
 Azo ti Israël asara Matanga ti Kpangba lâ mbasambala , “ na ngia ayeke mingi mingi . ” 
 Na ndo ni , “ A komanse na kozo lâ ni juska lâ ti nda ni , a diko na mbeti ti Ndia ti Nzapa lâ na lâ . 
 Ala bata fête lâ mbasambala ; lâ miombe ni , ala bata lâ ti fête na lege ti kpengba - tene . ” . 
 Angoi so kue ayeke biani angoi ti nzoni - kue so ahunda na azo kue so abungbi ti dengi mê nzoni . 
 Abungbi ti e ayeke nzoni - kue 
 Tâ tënë , Jéhovah ayeke na mbeni kodoro ti nzoni - kue laso na sese pëpe , so mbeni temple so a mû teti vorongo ti lo ayeke dä . 
 Ye oko , a yeke nzoni e girisa pëpe so abungbi so e sara ti voro Jéhovah ayeke nzoni - kue . 
 Na yâ yenga oko oko , e yeke bungbi fani ota ti diko na ti manda Mbeti ti Nzapa . 
 A yeke “ fa nda ” ti Tënë ti Jéhovah , na tongana ti so a sara na ngoi ti Néhémie , a sara si “ azo ahinga nda ti ye so a diko na ala . ” . 
 A to nda ti abungbi ti e kue na sambela nga a hunzi na ni , na mingi ni , e yeke he abia ti sepela na Jéhovah . 
 Abungbi ti e ayeke biani mbage ti vorongo ti e na a hunda na e ti kpe mbeto ti Jéhovah na ngoi ti abungbi ni na ti dengi mê nzoni . 
 Jéhovah ayeke iri deba nzoni na ndo azo ti lo so abungbi oko ti voro lo , ti manda Tënë ti lo na ti wara ngia na popo ti aita . 
 Tongana ngoi ti guengo na bungbi alingbi , zia e hinga so ‘ Jéhovah akomande si tënë nzoni ayeke kâ . ’ . 
 E yeke wara deba nzoni so tongana e duti dä na e dengi mê nzoni na kapa ti yingo so . 
 Na ndo ni , Jésus atene : “ Na ndo so azo use wala ota abungbi na iri ti Mbi , Mbi yeke kâ na popo ti ala . ” 
 Atënë so angoro tënë ti Jésus afa so tënë ni abâ a - ancien so ayeke bungbi ti leke ngangu kpale so ayeke na popo ti azo use , me a bâ nga abungbi ti e . 
 Tongana Christ , na lege ti yingo vulu , ayeke na popo ti aChrétien so abungbi na iri ti lo , a yeke nzoni ti bâ abungbi tongaso tongana ye so ayeke nzoni - kue pëpe ? 
 A yeke tâ tënë so Jéhovah aduti pëpe na yâ atemple so zo asara . 
 Ye oko , aDa ti Royaume ti e ayeke ando ti tâ vorongo . 
 E bungbi kâ ti manda Tënë ti Jéhovah , ti sambela lo na ti sepela lo na abia . 
 A yeke nga legeoko teti aDa ti Assemblée ti e . 
 Ambeni kota ndo , tongana ada so yâ ni akono nga na astade so a loué ni ndali ti akota bungbi ti e , aga ando ti vorongo na ngoi so abungbi ti e so ayeke nzoni - kue ayeke tambela . 
 A lingbi e yekia angoi ti vorongo so wala azo ayeke mingi wala pëpe , na a lingbi bibe ti e nga na tambela ti e afa ni . 
 Alege ti fa so e yekia abungbi ti e 
 Ambeni lege ti fa so e yekia abungbi ti e ayeke dä . 
 Mbeni lege ni ayeke ti duti dä na ngoi ti hengo abia ti Royaume . 
 A sû mingi ti abia so tongana asambela na a yeke nzoni e he ni na mbeni lege so afa so e kpe mbeto ti Nzapa . 
 Bazengele Paul afa peko ti atënë ti Psaume 22 na lo fa so a yeke Jésus si atene : “ Fade Mbi fa iri ti Mo na aita ti Mbi , na Mbi sepela Mo na popo ti bungbi ti azo . ” . 
 Tongaso , zia a ga sarango ye ti e ti duti kozoni si président afa bia so e yeke he nga na pekoni ti gbu li na ndo nda ti atënë ti yâ ni na ngoi ti hengo ni . 
 Zia hengo bia ti e afa mara bibe ti wasungo psaume so atene : “ Fade mbi mû merci na L’Eternel na bê ti mbi kue , na yâ bungbi ti azo ti mbilimbili , na yâ bungbi ti azo . ” . 
 Biani , ti he bia ti sepela na Jéhovah ayeke mbeni nzoni raison ti ga hio na abungbi na ti ngbâ juska na nda ni . 
 Mbeni ye so na lege ti yingo asara si abungbi ti e akiri aga nzoni ayeke sambela so a tene na bê kue na iri ti azo kue so abungbi . 
 Mbeni lâ , akozo Chrétien na Jérusalem abungbi na ala “ yä yanga ti ala na Nzapa na bê oko ” na yâ sambela so ala tene na bê kue . 
 Ye so asi na pekoni ayeke so , atâa sarango ngangu , ala ngbâ ti “ fa tënë ti Nzapa na mbeto pëpe . ” . 
 Mo pensé so mbeni zo so ayeke dä so azia li ti lo ahon na ndo ti mbeni ye nde na ngoi ti sambela so ? 
 Oko pëpe , ala sambela “ na bê oko ” . 
 Asambela so a tene na abungbi ti e afa atënë ti bê ti azo kue so ayeke dä . 
 A yeke na lege ni ti tene e mä ni nzoni . 
 Na mbage , e lingbi ti fa so e yekia abungbi ti e so ayeke nzoni - kue na lege ti yungo bongo ti e . 
 Yungo bongo ti e nga na lekengo kuali ti e alingbi ti sara ye mingi si azo ayekia abungbi ti e . 
 Bazengele Paul amû wango so : “ Mbi ye akoli ti sambela na ndo kue , ala yä na nduzu maboko ti ala ti nzoni - kue , na ngonzo pëpe wala na kite pëpe . 
 Tongaso nga , mbi ye awali ti yü bongo so alingbi , na kota bê pëpe , na ndara ti bata tere ti ala ; ala bua kuali ti ala pëpe , ala yü lor pëpe , wala perle pëpe , wala bongo ti nginza mingi nga pëpe ; me ala yü kusala nzoni so alingbi na awali so atene ala yeke bata tënë ti Nzapa . ” . 
 Tongana e gue na akota bungbi so a sara na yâ ti astade na ndowa ayeke mingi , e lingbi ti yü bongo so alingbi na ngoi ni , me zia yungo bongo ti e afa lakue so e yekia kota ngoi so . 
 Na ndo ni , tongana e yekia kota bungbi ti e , e yeke te ye pëpe wala e yeke te bajoka pëpe na ngoi ni . 
 Yungo bongo nzoni nga nzoni tambela ti e agonda Jéhovah , vorongo ti lo na nga amba ti e wavorongo lo . 
 Tambela so alingbi na azo ti da ti Nzapa 
 Na 1 aCorinthien chapitre 14 , bazengele Paul amû wango ti ndara na ndo lege so a lingbi a sara na abungbi ti aChrétien . 
 Na nda ni lo tene : “ A lingbi i sara ye kue mbilimbili na lege ni . ” . 
 Abungbi ti e ayeke mbeni kota mbage ti akusala ti kongregation , na a lingbi azo so aga aduti na mara ti tambela so alingbi na yâ da ti Nzapa . 
 A yeke mbilimbili amolenge si ayeke na bezoin ti tene a fa na ala tongana nyen ti sara ye na ngoi ti abungbi ti e . 
 A yeke nzoni ababâ na amama so ayeke aChrétien afa na amolenge ti ala so Da ti Royaume nga ndo ti Mandango Buku ti Kongregation ayeke aplace ti ngia pëpe . 
 A yeke ando so e voro Jéhovah na e manda Tënë ti lo dä . 
 Salomon , gbia ti ndara atene : “ Tongana mo gue na yâ da ti Nzapa , mo bata gere ti mo . 
 Mo gue nduru ti mä . ” . 
 Moïse afa na azo ti Israël ti bungbi akota zo nga na “ amolenge ” ndo oko . 
 Lo tene : ‘ I bungbi azo kue . . . si ala mä tene so , ala manda , ala kpe mbeto ti L’Eternel Nzapa ti i , na ala bata na ala sara na lege ti tënë kue ti Ndia so . 
 Tongaso amolenge ti ala so ahinga tënë ti Ndia so pëpe , ala lingbi mä tënë ni , na ala manda ti kpe mbeto ti L’Eternel . ’ ​ — Deutéronome 31 : 12 , 13 . 
 Legeoko nga laso , amolenge ti e ague na bungbi na tere ti ababâ na mama ti ala kozoni kue ti mä tënë na ti manda ye . 
 Na ngoi so ala lingbi ti dengi mê na ti gbu nda ti akota tâ tënë ti Bible , amolenge alingbi nga ti “ sara tënë na gigi ” ti fa mabe ti ala na lege so ala mû anduru kiringo tënë . 
 Na tongo nda ni , mbeni molenge alingbi ti kiri tënë nduru na mbeni hundango tënë so lo gbu nda ni . 
 Kozoni , lo lingbi ti diko kiringo tënë ni dikongo , me a si ande na mbeni ngoi , lo yeke tara ti kiri tënë na atënë ti lo mveni . 
 So ayeke sara nzoni na molenge ni na ayeke mû ngia na lo , na atënë tongaso so alondo na bê ti lo amû ngia na akota zo so ayeke na bungbi ni . 
 A ku ti tene ababâ na amama azia tapande na amolenge ti ala na lege ti akiringo tënë ti ala . 
 A yeke nzoni ti tene tongana lege ayeke dä amolenge aduti na Bible ti ala mveni , mbeti ti bia ti ala nga na mbeti so a yeke manda ye dä . 
 A yeke nzoni ala manda ti bata ambeti so nzoni . 
 Aye so ayeke sara si amolenge ayeke girisa pëpe so abungbi ti e ayeke nzoni - kue . 
 Biani , e ye si abungbi ti e aduti tongana ti a - eglize pëpe . 
 Abungbi ti ala adë dengo wala a yeke angoi so ala yeke sara aye ti gboto lê na ndo dutingo ti ala nzoni - kue . 
 Wala a kpa angia ti awapikango mozoko na ala sara ye kirikiri . 
 E ye si abungbi ti e na Da ti Royaume asara si zo aduti nzoni na lo bâ so a yamba lo nzoni , me ti duti tongana mbeni bungbi ti sarango senge lisoro pëpe . 
 E bungbi ti voro Jéhovah , na tongaso a lingbi abungbi ti e ane na lê ti azo . 
 Ye so e ye ayeke so na peko ti mango tënë nga na bango tambela ti e na ti amolenge ti e , ala so aga ti kozoni alingbi ti tene : “ Nzapa ayeke na popo ti i biani . ” ​ — 1 aCorinthien 14 : 25 . 
 Ye so ayeke ngbâ ande lakue na yâ vorongo ti e 
 Tongana ti so e tene fade na nduzu , Jéhovah ayeke bungbi azo ti lo na lo yeke sara si ala wara ngia na yâ “ da ti sambela ” ti lo , temple ti lo ti yingo . 
 Néhémie so ayeke be - ta - zo adabe ti amba ti lo Juif so a lingbi ala yekia temple na mungo nginza ndali ni . 
 Lo tene : “ E zê ti zia da ti Nzapa ti e pëpe . ” . 
 Na ndo ni , a lingbi e ke pëpe ti gue na “ da ti sambela ” ti Jéhovah ti voro lo tongana lo tisa e . 
 Ti fa so a yeke kota ye ti tene e bungbi oko lakue ti voro Jéhovah , Esaïe atene prophétie so : “ Na fade tënë asi tongaso , a komanse na fini nze juska mbeni fini nze , na a komanse na lâ ti sabbat juska mbeni lâ ti sabbat , fade mi kue aga ti sambela na gbele Mbi , L’Eternel atene . ” . 
 Tënë so aga tâ tënë laso . 
 Lakue , na yenga oko oko ti nze oko oko , aChrétien so amû tere ti ala na Jéhovah abungbi oko ti voro lo . 
 Ambeni lege so ala yeke sara ni ayeke ti gue na abungbi na ti fa tënë . 
 Mo yeke oko ti ala so lakue ‘ aga ti sambela na gbele Jéhovah ’ ? 
 Fade tënë ti Esaïe 66 : 23 ayeke ga tâ tënë kue na yâ fini sese so Jéhovah amû zendo ni na e . 
 Ande na lâ ni kâ , yenga na yenga nga nze na nze , “ fade mi kue ” so ti tene azo kue so ayeke na fini , “ aga ti sambela na gbele ” Jéhovah , wala ti voro lo teti lakue lakue . 
 Teti so bungbingo oko ti voro Jéhovah ayeke mbeni ye so ayeke ngbâ ande lakue na yâ vorongo ti e na yâ fini sese , a yeke nzoni ti tene fadeso e gue lakue na abungbi ti e so ayeke nzoni - kue . 
 Teti nda ni ayeke nduru , a lingbi e leke na bê ti e ti ga lakue na abungbi ti e ti voro Nzapa . 
 Teti so e bâ abungbi ti e tongana ye so ayeke nzoni - kue , e zia pëpe kua ti nginza , adevoir ti ekole wala ekole ti lakui ti sara si e manke ti bungbi lakue na amba ti e wamabe . 
 E yeke na bezoin ti duti na tere ti aita ti wara ngangu . 
 Abungbi ti e amû na e lege ti hinga tere na ti wa tere si e “ ndoye [ tere ] , na [ e ] sara kusala nzoni ” . 
 A lingbi e sara ni “ mingi ahon teti [ e ] bâ so lâ ni aga nduru . ” . 
 Tongaso , zia e fa lakue so e yekia abungbi ti e so ayeke nzoni - kue na lege so e gue dä lakue , e yü bongo nzoni na e sara ye na lege ni . 
 Tongana e sara tongaso , e fa so e bâ aye so ayeke nzoni - kue tongana ti Jéhovah . 
 Dango bê 
 • Ye wa afa so a lingbi a bâ abungbi ti azo ti Jéhovah tongana ye so ayeke nzoni - kue ? 
 • Aye wa afa so abungbi ti e ayeke nzoni - kue ? 
 • Tongana nyen amolenge alingbi ti fa so ala yekia abungbi ti e tongana aye so ayeke nzoni - kue ? 
 • Ngbanga ti nyen a yeke nzoni ti tene fadeso e gue lakue na abungbi ? 
 [ Ahundango tënë ti manda na ye ] 
 Bible amû na e anda ti tënë wa ti yekia abungbi ti e ? 
 Ye nyen afa so Jéhovah abâ ndo so lo soro teti vorongo ti lo tongana ndo so ayeke nzoni - kue ? 
 Tongana nyen Jésus afa nga ni ? 
 Ye wa afa so akota bungbi ti Israël ayeke lani nzoni - kue ? 
 4 , 5 . 
 Aye wa afa so abungbi ti e ayeke nzoni - kue ? 
 E lingbi ti tene nyen na ndo ando so e sara abungbi ti e dä atâa a kono mingi wala pëpe ? 
 Na lege wa e lingbi ti fa yekiango ndo teti abungbi ti e ? 
 Tapande wa na yâ ti Bible afa so a yeke na lege ni ti mä nzoni asambela so a tene na ngoi ti abungbi ? 
 Tongana nyen e lingbi ti fa so e yekia abungbi ti e so ayeke nzoni - kue na lege ti yungo bongo ti e nga na tambela ti e ? 
 Tongana nyen Paul afa so a lingbi azo so aga na bungbi aduti na nzoni tambela ? 
 11 , 12 . ( a ) Ye wa a yeke nzoni a fa na amolenge so aga na abungbi ti e ? 
 ( b ) Na nzoni lege wa amolenge alingbi ti fa mabe ti ala na ngoi ti abungbi ti e ? 
 Ye wa e ye na mbage ti azo so aga ti kozoni na abungbi ti e ? 
 14 , 15 . ( a ) Tongana nyen e lingbi ti fa so e “ zia da ti Nzapa ti e pëpe ” ? 
 ( b ) Tongana nyen Esaïe 66 : 23 aga tâ tënë laso ? 
 Ngbanga ti nyen a yeke nzoni ti tene fadeso e gue lakue na abungbi ti e ? 
 Ngbanga ti nyen e yeke na bezoin ti gue na abungbi “ mingi ahon teti [ e ] bâ so lâ ni aga nduru ” ? 
 [ Afoto na lembeti 28 ] 
 Abungbi so e sara ti voro Jéhovah ayeke nzoni - kue atâa ndo so e sara ni dä 
 [ Foto na lembeti 31 ] 
 Amolenge ti e aga na abungbi ti mä tënë na ti manda ye 
 Ngbâ na yâ ndoye ti Nzapa ! 
 “ I so mbi ndoye i mingi , . . . i bata tere ti i na yâ ndoye ti Nzapa , na i ku . . . fini ti lakue lakue . ” ​ — JUDE 20 , 21 . 
 JÉHOVAH andoye azo ti sese mingi tongaso lo mû Molenge ti Lo ngengele oko , si zo so amä na bê na Lo alingbi ti wara fini ti lakue lakue . 
 A yeke pendere ye mingi ti hinga so Nzapa andoye e tongaso ! 
 Tongana mo yeke wakua ti Jéhovah , biani mo ye si Nzapa andoye mo teti lakue lakue . 
 Disciple Jude afa tongana nyen mo lingbi ti ngbâ na yâ ndoye ti Nzapa . 
 Lo sû na mbeti : “ I kpengba na ndo mabe ti i ti nzoni ahon kue , i sambela na yâ Yingo Vulu , i bata tere ti i na yâ ndoye ti Nzapa , na i ku be - nzoni ti Seigneur ti e Jésus - Christ na fini ti lakue lakue . ” . 
 Mandango Tënë ti Nzapa na fango nzo tënë ayeke sara si mo kpengba na yâ ‘ mabe ti nzoni ahon kue ’ , so ayeke afango ye ti aChrétien . 
 Ti ngbâ na yâ ndoye ti Nzapa , a lingbi mo sambela “ na yâ Yingo Vulu ” , wala na gbe ti ngangu ti lo . 
 Ti wara deba nzoni ti fini ti lakue lakue , a lingbi mo duti na mabe na yâ sandaga ti Jésus Christ so lo mû ti zi e . ​ — 1 Jean 4 : 10 . 
 Ambeni zo so kozoni ayeke na mabe na pekoni ala ngbâ na yâ ndoye ti Nzapa pëpe . 
 Ngbanga ti so ala soro ti sara siokpari , ala yeke aTémoin ti Jéhovah mbeni pëpe . 
 Ye nyen mo lingbi ti sara si ye so asi na mo pëpe ? 
 Gbungo li na ndo ti atënë so ayeke ga na peko alingbi ti mû maboko na mo ti sara siokpari pëpe na ti ngbâ na yâ ndoye ti Nzapa . 
 Fa so mo ndoye Nzapa 
 Fa ndoye ti mo teti Nzapa na lege so mo mä yanga ti lo . 
 Bazengele Jean asû na mbeti : “ So ayeke ndoye ti Nzapa : e bata komandema ti Lo . 
 Na komandema ti Lo ayeke tongana nengo ye pëpe . ” . 
 Tongana mo yeke mä yanga ti Nzapa , a lingbi ti kpengba mo ti luti na gbele ti atara na ti duti na ngia . 
 Wasungo psaume atene : “ Ngia ayeke na zo so atambela pëpe na lege ti wango ti azo ti sioni , . . . me ngia ti lo ayeke na yâ Ndia ti L’Eternel . ” ​ — Psaume 1 : 1 , 2 . 
 Ndoye ti mo teti Jéhovah ayeke pusu mo ti kpe ti sara mbeni kota siokpari so ayeke bi zonga na ndo iri ti lo . 
 Agur asambela , lo tene : “ Mo mû nzinga wala mosoro na mbi pëpe ; Mo mû na mbi kobe so alingbi na mbi . 
 Wala peut - être fade yâ ti mbi asi , na mbi ke Mo , na mbi tene , L’Eternel ayeke zo nyen ? 
 Wala peut - être fade nzinga asara mbi , na mbi sara nzi , na mbi di iri ti Nzapa ti mbi senge senge . ” . 
 Leke na bê ti mo ti ‘ di iri ti Nzapa senge senge ’ pëpe na lege ti bingo zonga na ndo Nzapa . 
 Me , gi lakue ti sara aye so ayeke mbilimbili so amû gloire na lo . ​ — Psaume 86 : 12 . 
 Sambela lakue Babâ ti mo ti ndoye so ayeke na yayu ti mû maboko na mo ti luti na gbele ti tara ti tï na yâ siokpari pëpe . 
 Ngbâ lakue ti mä wango ti Nzapa si lege ti sambela ti mo akanga pëpe . 
 Tongana mo sara siokpari na mbana , aye ti pekoni alingbi ti duti ngangu , teti Jéhovah asara ye mo bâ mo tene lo kanga lege na sambela ti azo ti kpengba li na mbinda si sambela ti ala alingbi ti si na lo pëpe . 
 Tongaso duti na tâ be - ti - molenge , na sambela ti tene mo sara mbeni ye pëpe so fade akanga lege na mo ti ga nduru na Nzapa na lege ti sambela . ​ — 2 aCorinthien 13 : 7 . 
 Fa so mo ndoye molenge ti Nzapa 
 Fa so mo ndoye Jésus Christ na lege so mo mä akomandema ti lo , teti a yeke mû maboko na mo ti ke ti sara siokpari . 
 Jésus atene : “ Tongana i bata komandema ti Mbi , fade i duti na yâ ndoye ti Mbi , legeoko tongana Mbi bata komandema ti Babâ ti Mbi na Mbi duti na yâ ndoye ti Lo . ” . 
 Na lege wa sarango ye alingbi na atënë ti Jésus so ayeke mû maboko na mo ti ngbâ na yâ ndoye ti Nzapa ? 
 Sarango ye alingbi na atënë ti Jésus alingbi ti mû maboko na mo ti sara ye so bê ti Nzapa aye . 
 Ndia so Nzapa amû na Israël atene : “ A lingbi mo sara lango - sioni pëpe . ” . 
 Me Jésus afa mbeni kpengba - ndia so ayeke na yâ ni tongana lo tene : “ Zo so abâ mbeni wali na nzara ti wali ni asara lo ​ — na yâ bê ti lo , lo sara lango - sioni na lo awe . ” . 
 Bazengele Pierre atene so ambeni zo na popo ti akozo Chrétien “ lê ti ala asi na ye ti pitan ” na “ ala handa a - âme so akpengba pëpe ” . . 
 Ye oko , nde na ala , mo lingbi ti kpe siokpari kue so andu bungbingo koli na wali tongana mo ndoye Nzapa na Christ na mo mä yanga ti ala nga mo sara kue ti bata songo ti mo na ala . 
 Zia yingo ti Jéhovah afa lege na mo 
 Sambela Nzapa ti wara yingo vulu ti lo , na zia ni afa lege na mo . 
 Tongana mo ngbâ ti sara siokpari , Nzapa alingbi ti zi yingo ti lo na ndo ti mo . 
 Na peko ti siokpari ti lo na Bath - Séba , David atoto na Nzapa : “ Tomba mbi yongoro na tere ti Mo pëpe ; na Mo lungula Yingo Vulu ti Mo na yâ mbi pëpe . ” . 
 Teti Gbia Saül asara siokpari na lo changé bê ti lo pëpe , yingo ti Nzapa ayeke na ndo ti lo mbeni pëpe . 
 Saül asara siokpari na lege so lo mû sandaga so a zö na wâ na lo fâ pëpe angasangbaga na abagara , nga lo fâ gbia ti azo ti Amalek pëpe . 
 Na pekoni , Jéhovah azi yingo ti lo na ndo ti Saül . ​ — 1 Samuel 13 : 1 - 14 ; 15 : 1 - 35 ; 16 : 14 - 23 . 
 Ke même ti bi bê na ndo sarango siokpari . 
 Bazengele Paul asû na mbeti : “ Tongana e gue na bê ti e mveni ti sara sioni nda ni e hinga tene - biani awe , sacrifice teti siokpari angbâ mbeni pëpe . ” . 
 A yeke duti ande ye ti mawa mingi ti sara siokpari juska ti tene ye tongaso asi na mo ! 
 Fa so mo ndoye azo biani 
 Ndoye teti amba ti mo ayeke kanga lege na mo ti sara siokpari so andu bungbingo koli na wali . 
 Mara ti ndoye tongaso ayeke pusu mo ti bata bê ti mo si mo sara nzara ti koli wala wali ti mbeni zo pëpe . 
 Sarango nzara ti zo tongaso alingbi ti gue na lango - sioni . 
 Sara ye tongana zo ti mbilimbili Job , so azia pëpe si bê ti lo ahanda lo ti sara nzara ti mbeni wali so ayeke ti lo pëpe . ​ — Job 31 : 1 . 
 Ti yekia mariage tongana ye so ayeke nzoni - kue alingbi ti mû maboko na mo ti kpe ti sara kota siokpari . 
 Nzapa aleke ti tene mariage so a yekia ni nga na bungbingo ti koli na wali asara si azo angbâ ti bâ gigi . 
 Girisa pëpe so tere ti zo ti koli wala ti wali ayeke ti mû lege na zo ti dü , na fini so zo awara na lege so ayeke nzoni - kue . 
 Azo ti pitan na azo so asara lango - sioni ake yanga ti Nzapa , ane bungbingo ti koli na wali pëpe , ayekia mariage pëpe tongana ye so ayeke nzoni - kue , na ala sara siokpari na tere ti ala mveni . 
 Me ndoye teti Nzapa nga teti zo so ayeke nduru na lo legeoko na mango yanga ti Nzapa ayeke kanga lege na zo ti sara mbeni siokpari so na nda ni alingbi ti sara si a bi lo na gigi ti bungbi . 
 Ti tene e mû vundu pëpe na azo so e ndoye ala , a lingbi e tomba asioni bibe . 
 A - Proverbe 29 : 3 atene : “ Zo so aga ndeko ti awali ti pitan , lo futi ye ti lo . ” 
 Zo so asara lango - sioni na lo changé bê ti lo pëpe abuba songo ti lo na Nzapa nga na sewa ti lo . 
 Wali ti lo alingbi ti sara divorce . 
 Atâa a yeke koli wala wali si asara lango - sioni , sarango divorce alingbi ti mû vundu na koli wala wali ti zo so asara lango - sioni , amolenge ti ala nga na ambeni zo . 
 Ti hinga so lango - sioni alingbi ti buba ye mingi alingbi ti pusu e ti ke ti sara ni . 
 Teti so ye ti sara ti kanga ndo ti lango - sioni ayeke dä pëpe , a lingbi ti pusu zo ti ke ti sara sioye ti kion so . 
 A - Proverbe 6 : 30 - 35 afa so atâa so azo alingbi ti bâ mawa ti zo so anzi ye ndali ti so nzara asara lo , ala ke zo so asara lango - sioni ndali ti so lo sara ni na sioni bibe . 
 “ Lo ye ti futi âme [ wala fini ] ti lo mveni . ” 
 Na gbe ti Ndia ti Moïse , a yeke fâ fade lo . 
 Zo so asara lango - sioni amû vundu na azo gi ti kaï sioni nzara ti bê ti lo . 
 Nga , zo so asara lango - sioni na lo changé bê ti lo pëpe angbâ na yâ ndoye ti Nzapa pëpe me a bi lo na gigi ti kongregation ti aChrétien so sioni ayeke dä pëpe . 
 Bata nzo yingo - ti - hinga 
 Tongana e ye ti ngbâ na yâ ndoye ti Nzapa , zia si yingo - ti - hinga ti e akpengba na yâ siokpari pëpe . 
 E hinga biani so a lingbi e yeda pëpe na asioni sarango ye ti azo ti sese so , na a lingbi e sara hange na ndo ti atënë tongana sorongo akamarade , ambeti so e diko nga na angia . 
 Paul agboto mê ti e , lo tene : “ Na lâ ti nda ni fade ambeni zo azia mabe ni , ala mä ayingo ti handa , na tënë so ayingo sioni afa , na lege ti ndendia ti azo so asara mvene , ala so yingo - ti - hinga ti ala akpengba legeoko tongana ye so a zö na wen so amû wâ mingi . ” . 
 Yingo - ti - hinga so ayeke “ tongana ye so a zö na wen so amû wâ mingi ” ayeke tongana yâ ti maboko ti zo so agbu ye ti wâ mingi na a yeke so lo mbeni pëpe . 
 Mara ti yingo - ti - hinga tongaso ayeke fa na e mbeni pëpe ti ke tënë ti azo so azia mabe wala a - apostat nga na ambeni ye so alingbi ti sara si e zia mabe . 
 E yeke wara ande salut gi tongana yingo - ti - hinga ti e ayeke nzoni . 
 Na lege ti mabe ti e na yâ mênë ti Jésus so asa , a sukula yingo - ti - hinga ti e si e zia akusala so fini ayeke dä pëpe si e lingbi ti “ sara na Nzapa so ayeke na fini . ” . 
 Tongana e sara siokpari na mbana , yingo - ti - hinga ti e ayeke ga sioni na e lingbi mbeni pëpe ti sara kusala ti Nzapa tongana azo so a sukula ala awe . 
 Me , Jéhovah alingbi ti mû maboko na e ti duti na nzo yingo - ti - hinga . 
 Ambeni lege ti kpe sioni tambela 
 Sara ye tongana Caleb ti Israël ti giriri so ‘ atambela na peko ti L’Eternel na bê ti lo kue . ’ . 
 Sara ye so Nzapa ahunda na mo , na te kobe lâ oko pëpe na “ table ti ayingo sioni ” . . 
 Bere mabe ti mo pëpe . 
 Te na bê ti kiri singila kobe ti yingo so a wara ni gi na table ti Jéhovah , na fade awafango ye ti wataka na ayingo sioni ayeke handa mo pëpe . 
 Bi bê ti mo na ndo ti aye ti yingo tongana mandango Bible , guengo na abungbi nga na fango tënë . 
 Hinga so mo yeke duti ande na ngia tongana mo tambela na peko ti Jéhovah na bê ti mo kue na mo sara ye mingi na yâ kusala ti Seigneur . ​ — 1 aCorinthien 15 : 58 . 
 Leke na bê ti mo ti “ sara kusala so alingbi na lê ti Nzapa , na lege ti kpengo mbeto ti Lo na dongo bê ” . . 
 Kpengo mbeto ti Jéhovah ayeke pusu mo ti ke sioni tambela kue . 
 A yeke mû maboko na mo ti sara ye alingbi na wango so Pierre amû na amba ti lo Chrétien so a sa yingo na ndo ti ala : “ Tongana i hunda ye na tïtî ti Lo tongana Babâ ti i , Lo so afâ ngbanga alingbi na kusala ti azo oko oko kue , na Lo yekia zo oko teti lê ti lo pëpe , a lingbi i duti na mbeto na ngoi ti i na sese so . ” ​ — 1 Pierre 1 : 17 . 
 Sara ye lakue alingbi na aye so mo yeke manda na yâ Mbeti ti Nzapa . 
 Ye so ayeke mû maboko na mo ti kpe ti sara kota siokpari ngbanga ti so mo fa so mo yeke oko ti “ ala so akpengba na lege ti sarango ye si ala hinga nzoni na sioni . ” . 
 Ahon ti duti zo so abata yanga ti lo pëpe wala so tambela ti lo ayeke nzoni kue pëpe , sara kue si mo tambela tongana zo ti ndara so ‘ azia si l’heure ti lo ahon senge pëpe ’ na angoi ti sioni so . 
 “ A lingbi [ mo ] hinga nda ti ye so Seigneur aye ” , na ngbâ ti sara ni . ​ — aEphésien 5 : 15 - 17 ; 2 Pierre 3 : 17 . 
 Zia si bê asara mo pëpe , so ti tene mo sara nzara ti ye ti mbeni zo pëpe . 
 Mbeni oko ti Akomandema Bale - oko atene : “ A lingbi bê asara mo pëpe tënë ti da ti zo so ayeke nduru na mo ; a lingbi bê asara mo pëpe tënë ti wali ti zo so ayeke nduru na mo , wala ngbâa ti lo ti koli , wala ngbâa ti lo ti wali , wala bagara ti lo , wala lele ti lo , wala mbeni ye oko pëpe ti zo so ayeke nduru na mo . ” . 
 Ndia so abata da ti mbeni zo , wali ti lo , awakua ti lo , anyama ti lo na ambeni ye ti lo . 
 Me ye so ayeke kota mingi ayeke tënë ti Jésus so atene sarango bê ayeke sara si zo aga sioni . ​ — Marc 7 : 20 - 23 . 
 Sara kue si bê ti mo apusu mo ti sara siokpari pëpe . 
 Disciple Jacques asû tënë so : “ Ye so ahanda zo ti sara siokpari ayeke nzara ti tere ti lo mveni so agbu lo na ahanda lo . 
 Na nda ni , tongana nzara so amë ngo awe , a dü siokpari ; na siokpari , tongana a ga kota awe , adü kui . ” . 
 Na tapande , tongana mbeni zo ayeke na kpale ti nyongo sämba kozo , lo lingbi ti ke ti zia ni na da ti lo . 
 Ti tene mbeni Chrétien asara nzara ti mbeni koli wala wali ti place ti kua ti lo pëpe , lo lingbi ti bâ so a yeke nzoni lo changé place ti kua ti lo wala lo changé kua ni . ​ — aProverbe 6 : 23 - 28 . 
 To nda ti sara mbeni ye pëpe so alingbi ti gue na mo ti sara siokpari . 
 Ti gi ti handa zo ti ye mo na ti bi bê na ndo ti asioni sarango ye alingbi ti gue na zo ti sara pitan wala lango - sioni . 
 Tenengo akete kete mvene alingbi ti gue na zo ti tene akota mvene , na a lingbi ti sara si lo ga zo ti mvene . 
 Nzingo akete kete ye alingbi ti buba yingo - ti - hinga ti zo juska lo ga kota zo ti nzi . 
 Même ti yeda na akete bibe ti a - apostat alingbi ti gue na zo ti ga mbeni apostat na nda ni . ​ — aProverbe 11 : 9 ; Apocalypse 21 : 8 . 
 Ye ti sara tongana mo sara siokpari 
 Azo kue ayeke mbilimbili - kue pëpe . 
 Me tongana mo sara kota siokpari , mo lingbi ti wara dengo bê na yâ ti atënë ti sambela ti Gbia Salomon so lo tene na ngoi ti mungo temple na Jéhovah . 
 Salomon asambela Nzapa , lo tene : “ Tongana mbeni zo , wala azo ti Israël kue , asambela Mo na ahunda Mo , na azo oko oko kue ti ala kue ahinga kobela ti ala na vundu ti ala mveni , na ala yä maboko ti ala na da so , tongaso , Mo mä tënë so na yayu , ndo ti duti ti Mo , na Mo pardone ala , na Mo so Mo hinga bê ti azo , Mo futa azo oko oko kue alingbi na lege ti ala kue ( teti Mo , gi Mo oko , Mo hinga bê ti amolenge ti azo ) . ” ​ — 2 Chronique 6 : 29 , 30 . 
 Biani , Nzapa ahinga ye so ayeke na bê ti zo na lo yeke nduru ti mû pardon . 
 A - Proverbe 28 : 13 atene : “ Zo so ahonde kengo - ndia ti lo , ye ti lo aga nzoni pëpe , me zo so afa tënë ti kengo - ndia ti lo na gigi na lo zia lege ni , fade lo wara be - nzoni . ” 
 Tongana mo changé bê ti mo na mo tene na gigi siokpari ti mo nga mo zia lege ni , Nzapa alingbi ti sara be - nzoni na mo . 
 Ye oko , tongana mo woko na lege ti yingo , aye wa alingbi ti mû maboko na mo ti ngbâ na yâ ndoye ti Nzapa ? 
 Fade mo kiri tënë tongana nyen ? 
 • Tongana nyen e lingbi ti ngbâ na yâ ndoye ti Nzapa ? 
 • Tongana nyen ndoye teti Nzapa na teti Christ amû maboko na e ti ke ti sara siokpari ? 
 • Ngbanga ti nyen ti duti na tâ ndoye teti amba ti e ayeke kanga lege na e ti sara pitan wala lango - sioni ? 
 • Ambeni lege ti kpe sioni tambela ayeke so wa ? 
 [ Ahundango tënë ti manda na ye ] 
 1 , 2 . 
 Tongana nyen mo lingbi ti ngbâ na yâ ndoye ti Nzapa ? 
 Ngbanga ti nyen ambeni zo ayeke aTémoin ti Jéhovah mbeni pëpe ? 
 Mango yanga ti Nzapa ayeke kota ye biani ? 
 Ndoye ti mo teti Jéhovah ayeke pusu mo ti sara nyen ? 
 Ye wa alingbi ti si tongana mo sara siokpari na mbana ? 
 7 , 8 . 
 Tongana nyen sarango ye alingbi na wango ti Jésus ayeke mû maboko na zo ti ke ti sara siokpari ? 
 Na ndo tënë ti yingo vulu , ye nyen alingbi ti si tongana e ngbâ ti sara siokpari ? 
 Ngbanga ti nyen a lingbi mo ke même ti bi bê na ndo sarango siokpari ? 
 11 , 12 . 
 Na alege wa ndoye na yekiango ndo ayeke kanga lege na zo ti sara ye ti pitan wala lango - sioni ? 
 Na lege wa zo so asara lango - sioni ‘ afuti ye ti lo ’ ? 
 Ye nyen e lingbi ti manda na ndo sarango siokpari na aProverbe 6 : 30 - 35 ? 
 Yingo - ti - hinga so ayeke “ tongana ye so a zö na wen so amû wâ mingi ” ayeke tongana nyen ? 
 Ngbanga ti nyen a yeke kota ye ti duti na nzo yingo - ti - hinga ? 
 Ti tambela na peko ti Jéhovah na bê kue amû maboko na zo tongana nyen ? 
 Ngangu wa kpengo mbeto ti Jéhovah ayeke sara na ndo tambela ti mo ? 
 Ngbanga ti nyen a yeke nzoni mo sara ye lakue alingbi na aye so mo yeke manda na yâ Mbeti ti Nzapa ? 
 Ngbanga ti nyen a yeke nzoni e kpe sarango bê ? 
 21 , 22 . 
 Aye wa Chrétien alingbi ti sara si lo tï na yâ siokpari pëpe ? 
 23 , 24 . 
 Atënë ti dengo bê wa ayeke na 2 Chronique 6 : 29 , 30 nga na aProverbe 28 : 13 ? 
 [ Foto na lembeti 8 ] 
 Jude afa na e lege ti ngbâ na yâ ndoye ti Nzapa 
 [ Foto na lembeti 9 ] 
 Sarango divorce alingbi ti mû kota vundu na koli wala wali ti zo so asara lango - sioni nga na amolenge 
 [ Foto na lembeti 10 ] 
 Legeoko tongana Caleb , mo leke na bê ti mo ti ‘ tambela na peko ti Jéhovah na bê ti mo kue ’ ? 
 [ Foto na lembeti 11 ] 
 Sambela lakue ti wara ngangu ti tï na yâ tara pëpe 
 Mä lakue wango ti Jéhovah 
 “ Mo ke wango - tene ti L’Eternel pëpe . ” ​ — APROVERBE 3 : 11 . 
 GBIA SALOMON ti Israël ti giriri amû na e oko oko mbeni nzoni nda ti tënë ti mä wango ti Nzapa . 
 Lo tene : “ Molenge ti mbi , mo ke wango - tene ti L’Eternel pëpe , na mo nze pëpe tongana Lo zingo na mo . 
 Teti zo so L’Eternel andoye lo , Lo se lo , legeoko tongana babâ ase molenge so amû ngia na lo . ” . 
 Biani , Babâ ti mo so ayeke na yayu awa mo ndali ti so lo ye mo . 
 Tënë “ wango ” aye ti tene sengo ndo , kiringo zo na nzoni lege na fango lege na zo . 
 Bazengele Paul asû tënë so : “ Fadeso a bâ wango ni kue tongana ye ti ngia pëpe , me tongana ye ti vundu ; me na nda ni , wango ni so alë lengo ti siriri ti mbilimbili teti ala so azia bê ti ala na wango ni . ” . 
 Ti mä wango ti Nzapa na ti sara ye alingbi na ni alingbi ti mû maboko na mo ti sara ye mbilimbili na tongaso mo ga nduru na Nzapa ti nzoni - kue , Jéhovah . 
 Amba ti mo wamabe , aye so mo manda na abungbi , mandango Mbeti ti Nzapa mo mveni nga na ambeti ti “ wabatango - ye ti nzoni ” wala wabatango - ye so ayeke be - ta - zo alingbi ti kiri na mo na nzoni lege . 
 Mo lingbi ti kiri singila mingi tongana a fa na mo mbeni ye so a lingbi mo leke ! 
 Me mara ti wango wa ahunda tongana mbeni zo asara kota siokpari ? 
 Nda ni so a bi ambeni zo na gigi 
 Awakua ti Nzapa amanda Bible na ambeti ti bungbi ti Jéhovah . 
 A yeke sara tënë na ndo aye so Jéhovah ahunda na ala na ngoi ti abungbi nga na akota bungbi . 
 Tongaso , aChrétien ahinga ye so Jéhovah ahunda na ala . 
 A yeke bi zo na gigi ti bungbi gi tongana lo sara kota siokpari na lo changé bê ti lo pëpe . 
 Bâ mbeni tapande so Bible amû na ndo bingo zo na gigi . 
 Kongregation ti Corinthe akanga lê na ndo ye ti pitan na popo ti ala , “ ye ti pitan tongaso ayeke pëpe , même na popo ti aGentil , teti mbeni zo amû wali ti babâ ti lo . ” 
 Paul awa aChrétien ti Corinthe ti “ zia zo tongaso na tïtî Satan ti futi mitele ti lo , tongaso A lingbi sö yingo . ” . 
 Tongana a bi zo so na gigi na a zia lo na tîtï Satan , wasiokpari ni akiri na yâ ti sese so ayeke na gbe ti ngangu ti Zabolo . 
 Bingo lo na gigi azi sioye na yâ ti kongregation na a bata “ yingo ” wala bibe so apusu kongregation ti sara na Nzapa . ​ — 2 Timothée 4 : 22 ; 1 aCorinthien 5 : 11 - 13 . 
 Kozoni si ngoi mingi ahon , Paul awa mingi aChrétien ti Corinthe ti kiri na wasiokpari so na bungbi . 
 Ngbanga ti nyen ? 
 Bazengele Paul atene so a yeke ti tene “ Satan ahon [ ala ] pëpe ” . 
 A yeke polele so wasiokpari ni achangé bê ti lo awe na tambela ti lo aga nzoni . 
 Tongana kongregation ti Corinthe ake ti kiri na koli so achangé bê ti lo awe na bungbi , Satan ayeke hon ala na lege so ala zia bê ti ala akpengba na ala ke ti mû pardon legeoko tongana ti so Satan aye fade ti tene ala sara . 
 E lingbi ti tene biani so kete na pekoni , ala “ pardone lo na [ ala ] wa lo ” so achangé bê ti lo . ​ — 2 aCorinthien 2 : 5 - 7 . 
 Tongana a bi zo na gigi ti bungbi , a sara nyen ? 
 A bata si a bi zonga pëpe na ndo iri ti Jéhovah so ayeke nzoni - kue na a bata nzo iri ti azo ti lo . 
 Ti zi na yâ ti kongregation zo so asara siokpari na lo changé bê ti lo pëpe ayeke bata akpengba - ndia ti Nzapa na ayeke bata kongregation si a ga sioni pëpe na lege ti yingo . 
 A lingbi nga ti sara si li ti zo so achangé bê ti lo pëpe akiri dä . 
 Changengo bê ayeke kota ye 
 Ala so asara kota siokpari , mingi ti ala achangé bê ti ala biani , na a bi ala na gigi ti kongregation pëpe . 
 Ti ambeni zo , a lingbi ti duti ngangu na ala ti changé bê ti ala biani . 
 Bâ tapande ti Gbia David ti Israël , so asû Psaume 32 . 
 Psaume so afa so teti mbeni ngoi David afa kota siokpari ti lo na gigi pëpe , siokpari so peut - être lo sara na Bath - Séba . 
 Ye ti pekoni ayeke so vundu so asara lo ndali ti siokpari ti lo azi ngangu ti lo kue , legeoko tongana ndowa ti buru so ahule keke . 
 Ngangu ahunzi na David na bibe ti lo kue awoko , me tongana lo ‘ fa tënë ti kengo - ndia ti [ lo ] na L’Eternel , lo pardone ngbanga ti siokpari ti lo . ’ . 
 Na pekoni , David ahe bia so : “ Ngia ayeke na zo so L’Eternel adiko sioye na li ti lo pëpe . ” . 
 A yeke tâ pendere mingi so Nzapa asara be - nzoni na lo ! 
 Tongaso , a yeke polele so a lingbi mbeni wasiokpari achangé bê ti lo tongana lo ye si a sara be - nzoni na lo . 
 Ye oko , changengo bê aye ti tene pëpe kamene wala mbeto ti tene a hinga tënë ti siokpari ni . 
 “ Ti changé bê ” aye ti tene “ ti changé pensé ti mo ” na ti duti na vundu ndali ti sioni ye so mo sara . 
 Zo so achangé bê ti lo ayeke na “ bê so afâ awe na ayeke na vundu ” , na lo ye ti “ fâ ngbanga ti ye ti sioni ” wala ti leke ni tongana lege ayeke dä . ​ — Psaume 51 : 19 ; 2 aCorinthien 7 : 11 . 
 Changengo bê ayeke kota ye so a gi ti bâ ni na yâ zo so aye ti kiri na bungbi ti aChrétien . 
 A yeke kiri na zo gi tongaso pëpe na bungbi na peko ti mbeni ngoi so lo sara na gigi . 
 Kozo ti tene a kiri na lo , a lingbi lo changé bê ti lo biani kozoni . 
 A lingbi lo hinga so lo sara kota siokpari na so siokpari ti lo abuba iri ti Jéhovah nga na ti kongregation . 
 A lingbi wasiokpari ni achangé bê ti lo , lo sambela na bê kue ti hunda pardon na lo sara ye alingbi na andia ti Jéhovah so ayeke mbilimbili . 
 Tongana lo hunda ti tene a kiri na lo na bungbi , a lingbi lo fa so lo changé bê ti lo awe na lo “ sara kusala so alingbi na azo so achangé bê ti ala . ” ​ — Kusala 26 : 20 . 
 Ngbanga ti nyen ti fa siokpari na gigi ? 
 Ambeni zo so asara siokpari alingbi ti tene : ‘ Tongana mbi tene siokpari ti mbi na mbeni zo , lo lingbi ti hunda na mbi atënë so a yeke mû kamene na mbi ti kiri tënë na ni nga a lingbi ti bi mbi na gigi . 
 Me tongana mbi zi yanga pëpe , ye so ayeke si pëpe na zo oko na kongregation ayeke hinga tënë ni pëpe . ’ 
 Zo so ayeke na mara ti bibe tongaso ayeke pensé pëpe na ndo ti ambeni tënë so ayeke kota . 
 A yeke atënë wa ? 
 Jéhovah ayeke “ Nzapa ti be - nzoni na ti grâce , ngonzo ti Lo alondo fade pëpe , tene - biani na nzobe ti Lo ayeke kota mingi ; Lo bata nzobe teti azo [ saki ] mingi , Lo pardone sioye na kengo - ndia , na siokpari ” . 
 Ye oko , lo se azo ti lo “ na lege ti ngbanga ” . . 
 Tongana mo sara kota siokpari , tongana nyen Nzapa alingbi ti sara be - nzoni na mo tongana mo gi ti honde siokpari ti mo ? 
 Jéhovah ahinga tënë ni , na lo kanga lê na ndo ni pëpe . ​ — aProverbe 15 : 3 ; Habakuk 1 : 13 . 
 Tongana mo sara kota siokpari , ti fa ni na gigi alingbi ti mû maboko na mo ti kiri ti wara nzo yingo - ti - hinga . 
 Me ti ke ti fa ni alingbi ti buba yingo - ti - hinga ti mo na ti gue na mo ti kiri ti sara siokpari . 
 Dabe mo so mo sara siokpari gi pëpe na tere ti mbeni zo wala ti kongregation . 
 Mo sara ni na tere ti Nzapa . 
 Wasungo psaume ahe bia so : “ Trône ti L’Eternel ayeke na ayayu ; lê ti Lo abâ amolenge ti zo , na ndole ti Lo atara ala . 
 L’Eternel atara azo ti mbilimbili [ na azo ti sioni , NW ] ” . ​ — Psaume 11 : 4 , 5 . 
 Jéhovah ayeke iri deba nzoni pëpe na ndo zo so asara kota siokpari na lo honde ni nga lo gi ti ngbâ na yâ ti kongregation so sioni ayeke dä pëpe . 
 Tongaso , tongana mo tï na yâ ti siokpari awe , na mo ye ti sara ye so ayeke mbilimbili , ku pëpe ti fa tënë ni kue na gigi . 
 Tongaso pëpe , fade yingo - ti - hinga ti mo ayeke duti nzoni pëpe , mbilimbili tongana mo diko wala mo mä awango so andu mara ti siokpari so mo sara . 
 Ye nyen ayeke si tongana Jéhovah azi yingo ti lo na ndo ti mo , tongana ti so lo sara na Gbia Saül ? . 
 Tongana yingo ti Nzapa ahon na ndo ti mo awe , mo lingbi ti tï même na yâ ti mbeni siokpari so ayeke kota ahon ti so mo sara . 
 Zia bê na aita ti mo so ayeke be - ta - zo 
 Tongaso , ye wa a lingbi zo so asara siokpari na lo changé bê ti lo asara ni ? 
 “ A lingbi lo iri a - ancien ti eglize , na a lingbi ala sambela na tere ti lo , ala sa mafuta na ndo lo na iri ti Seigneur , na fade sambela ti mabe asö zo ti kobela so , na fade Seigneur ayä lo . ” . 
 Gango nduru na a - ancien ayeke mbeni lege ti tene zo asara ye “ alingbi na lege ti zo so achangé bê ti lo ” . . 
 Akoli be - ta - zo so asara nzobe ayeke ‘ sambela na lo , ala sa mafuta na ndo lo na iri ti Jéhovah ’ . 
 Legeoko tongana mafuta so ayapu zo , awango ti Bible ayeke dë bê ti zo so achangé bê ti lo biani . ​ — Jérémie 8 : 22 . 
 So pendere tapande ti ndoye si Jéhovah , Berger ti e afa tongana lo zi aJuif na ngbâa na Babylone na ngu 537 kozo ti Christ na tongana lo zi Israël ti yingo na ngbâa na “ Kota Babylone ” na ngu 1919 ! . 
 Tongaso , lo sara ye alingbi na zendo ti lo so : “ Mbi ga Berger ti angasangbaga ti Mbi , na fade Mbi sara si ala wu tere ti ala . . . 
 Fade Mbi gi ala so agirisa awe , na Mbi kiri na ala so agirisa lege ti ala ; fade Mbi kanga tere ti ala so tere ti ala a fâ awe , na Mbi sara si ala so anze awara ngangu . ” ​ — Ezéchiel 34 : 15 , 16 . 
 Jéhovah amû kobe na azo ti lo so a haka ala na angasangbaga , lo sara si ala duti nzoni na lo gi ala so agirisa . 
 Legeoko nga , aberger Chrétien asara si kundu ti Nzapa awara kobe ti yingo na ala duti nzoni . 
 A - ancien agi angasangbaga so ague yongoro na kongregation . 
 Legeoko tongana ti so Nzapa ‘ akanga tere ti ala so tere ti ala afâ awe , ’ a - ancien ‘ akanga ’ kä so angasangbaga awara na lege ti tënë ti yanga ti mbeni zo wala na lege ti sarango ye ti ala mveni . 
 Nga legeoko tongana ti so Nzapa ‘ asara si ala so anze awara ngangu ’ , a - ancien amû maboko na ala so atï kobela na lege ti yingo , peut - être ndali ti siokpari ti ala wani . 
 Alege so aberger amû maboko 
 Na ngia na bê , a - ancien asara ye alingbi na wango so : “ I sara be - nzoni na ambeni zo na mbeto . ” . 
 Ambeni Chrétien asara kota siokpari na lege so ala tï na yâ ti lango - sioni wala ye ti pitan . 
 Me tongana ala changé bê ti ala biani , ala lingbi ti ku ti tene a - ancien asara be - nzoni na ala na asara ye na ala na ndoye , teti a - ancien aye ti mû maboko na ala na lege ti yingo . 
 Paul atene na ndo ti akoli so , so lo kue lo yeke na popo ni , lo tene : “ E komande mabe ti i pëpe , teti i yeke duti kpô na yâ mabe ; me e yeke azo so asara na tere ti i si i wara ngia . ” . 
 Tongaso , ku pëpe ti gi mungo maboko ti ala na lege ti yingo . 
 Tongana mo sara kota siokpari , ngbanga ti nyen mo lingbi ti zia bê ti mo na a - ancien ? 
 Ngbanga ti so ala yeke kozoni kue aberger ti kundu ti Nzapa . 
 Mbeni berger ti ndoye ayeke pika pëpe kete ngasangbaga ti lo so ayeke kpô na so atoto ndali ti so lo wara kä . 
 Tongaso , tongana a - ancien abâ tënë na amba ti ala wamabe so agirisa lege , a yeke pëpe ti bâ mara ti sengo ndo wa a lingbi a mû na ala , me a yeke ti bâ tënë na ndo siokpari ti zo ni na ti kiri na lo na nzoni duti na lege ti yingo tongana lege ayeke dä . 
 A lingbi a - ancien afâ ngbanga mbilimbili na “ ala zia kundu ni pëpe ” , wala ala sara ye na ala na nzobe . 
 Legeoko tongana tanga ti aChrétien , a yeke ti a - ancien ‘ ti sara mbilimbili , ti ndoye nzobe , na ti tambela na Nzapa na tâ be - ti - molenge . ’ . 
 Asarango ye so ayeke kota ye mingi tongana a yeke mû adesizion so andu fini na kusala so ayeke nzoni - kue ti “ angasangbaga ti benyama ti [ Jéhovah ] . ” ​ — Psaume 100 : 3 . 
 A iri aberger Chrétien na kusala ti ala na lege ti yingo vulu , na ala yeke gi fango lege ti yingo ni . 
 Tongana zo ayeke “ na yâ mbeni siokpari , ” so ti tene siokpari ni awara lo na ngoi so lo hinga pëpe , akoli so alingbi na lege ti yingo ayeke gi ti “ kiri zo so na lege ni . ” . 
 Na lege so ala yeke sara ye na lo yeke me ala yeke woko na ndo ti akpengba - ndia ti Nzapa pëpe , a - ancien ayeke gi ti kiri na lo na nzoni lege legeoko tongana ti so mbeni wanganga ayeke kiri yeke yeke na bio ti mbeni zo so afâ na place ni si a so lo mingi pëpe na a leke na kpale ni . 
 Teti so a - ancien ayeke sambela nga ala yeke bâ ye so Mbeti ti Nzapa atene ti bâ wala ala lingbi ti sara be - nzoni wala pëpe , desizion so ala mû ayeke fa bibe ti Nzapa na ndo tënë ni . ​ — Matthieu 18 : 18 . 
 Tongana azo mingi ahinga tënë ti siokpari ni wala azo ayeke hinga ni ande , a yeke na lege ni ti tene a fa na kongregation so mbeni komite azingo na zo ni si a bata nzo iri ti kongregation ni . 
 A yeke sara nga mbeni tokua na kongregation tongana a hunda ti fa tënë ni . 
 Na ngoi so zo so mbeni komite azingo na lo angbâ ti wara sava na lege ti yingo , a lingbi ti haka lo na mbeni zo so ayeke wara ngangu yeke yeke na peko ti kä so lo wara , so akanga lege na lo ti sara ye kue so lo ye . 
 Teti mbeni ngoi , a lingbi ti duti nzoni tongana zo so achangé bê ti lo akiri tënë na bungbi pëpe . 
 A - ancien alingbi ti hunda na mbeni zo ti manda Bible na lo ti tene lo wara ngangu na ando so lo woko dä na lo lingbi ti kiri ti “ kpengba na mabe ” . . 
 A yeke sara ye so kue na lege ti ndoye me ti gi ti se wasiokpari ni pëpe . 
 Na lege ti yingo , a - ancien alingbi ti mû maboko na alege mingi . 
 Na tapande , mbeni ita - koli so giriri ayeke na kpale ti nyongo sämba akiri anyon ni ahon ndo ni fani oko wala use lo oko na kodoro . 
 Wala peut - être mbeni ita - koli so azia manga a ninga awe akiri anyon ni fani oko wala use na kodoro na mbeni ngoi so lo woko . 
 Atâa so lo sambela na lo tene so Nzapa apardone lo awe , a yeke nzoni lo gue na mbeni ancien ti mû maboko na lo ti tene sarango mara ti siokpari tongaso aga sarango ye ti lo pëpe . 
 Ancien oko wala use alingbi ti bâ tënë ni . 
 Ye oko , ancien ni wala a - ancien ni ayeke sara tënë ni na surveillant - président , teti so peut - être ambeni tënë nga ayeke dä . 
 Ngbâ ti mä wango ti Nzapa 
 Ti tene Nzapa ayeda na ala , a lingbi Chrétien oko oko amä wango ti Jéhovah . 
 Tongaso , sara ye alingbi na awango kue so mo wara tongana mo yeke manda Mbeti ti Nzapa nga na ambeti ti e wala awango so mo mä na abungbi nga na akota bungbi ti awakua ti Jéhovah . 
 Zia lê ti mo akpengba lakue na ndo tënë ti sarango ye so Jéhovah aye . 
 Na pekoni , wango ti Nzapa ayeke bata mo na lege ti yingo tongana mbeni gbagba si mo sara siokpari pëpe . 
 Ti yeda na wango ti Nzapa ayeke mû lege na mo ti ngbâ na yâ ndoye ti lo . 
 Tâ tënë , a bi ambeni zo na gigi ti kongregation , me ye so alingbi ti si na mo pëpe tongana mo “ bata bê ti mo ” na mo ‘ tambela tongana wandara ’ . . 
 Ye oko , tongana mo yeke laso mbeni zo so bungbi abi lo na gigi , ngbanga ti nyen ti gi lege ti kiri pëpe ? 
 Nzapa aye si azo kue so amû tere ti ala na lo avoro lo na be - biani nga na “ tâ ngia ” . . 
 Mo lingbi ti sara ni kpu na kpu tongana mo mä lakue wango ti Jéhovah . ​ — Psaume 100 : 2 . 
 Fade mo kiri tënë tongana nyen ? 
 • Ngbanga ti nyen a bi ambeni zo na gigi ti kongregation ? 
 • Tâ changengo bê andu nyen ? 
 • Ngbanga ti nyen a yeke nzoni zo afa na gigi tënë ti kota siokpari ti lo ? 
 • Tongana nyen a - ancien ayeke mû maboko na awasiokpari so achangé bê ti ala ? 
 [ Ahundango tënë ti manda na ye ] 
 Ngbanga ti nyen a yeke nzoni e mä wango ti Nzapa ? 
 Nda ti tënë “ wango ” ayeke nyen ? 
 Zo alingbi ti wara wango na ndo wa ? 
 Na ngoi wa a yeke bi zo na gigi ti bungbi ? 
 4 , 5 . 
 Tapande wa ti Bible na ndo bingo zo na gigi a fa ni ge ? 
 Ngbanga ti nyen a wa mingi kongregation ni ti kiri na koli ni na bungbi ? 
 Tongana a bi zo na gigi ti bungbi , a lingbi ti sara nyen ? 
 Ye wa siokpari ti David asara na ndo ti lo na ngoi so lo honde ni ? 
 8 , 9 . 
 Tongana nyen zo afa so lo changé bê ti lo awe ? 
 Ngbanga ti nyen a yeke kota ye na ndo tënë ti kiringo na zo so a bi lo na gigi ? 
 10 , 11 . 
 Ngbanga ti nyen a yeke nzoni e gi pëpe ti honde siokpari ? 
 12 , 13 . 
 Ye nyen alingbi ti si tongana zo agi ti honde siokpari ti lo ? 
 Ngbanga ti nyen a yeke nzoni wasiokpari amû peko ti wango ti Jacques 5 : 14 , 15 ? 
 15 , 16 . 
 Tongana nyen a - ancien amû tapande ti Nzapa so ayeke na Ezéchiel 34 : 15 , 16 ? 
 Ngbanga ti nyen a yeke nzoni e ku pëpe ti gi maboko ti a - ancien na lege ti yingo ? 
 A - ancien ayeke sara ye tongana nyen na amba ti ala wamabe so agirisa lege ? 
 Tongana nyen a - ancien ayeke sara ye tongana ala yeke gi ti kiri mbeni zo na nzoni lege ? 
 Na ngoi wa a lingbi ti duti nzoni ti fa na kongregation so a zingo na mbeni zo ? 
 Tongana nyen a lingbi ti bâ tënë ti ambeni siokpari so a sara ? 
 22 , 23 . 
 Ngbanga ti nyen a yeke nzoni mo ngbâ lakue ti mä wango ti Nzapa ? 
 [ Foto na lembeti 13 ] 
 Ngbanga ti nyen bazengele Paul ato mbeti na aChrétien ti Corinthe na ndo tënë ti bingo zo na gigi ? 
 [ Foto na lembeti 16 ] 
 Tongana aberger ti giriri , a - ancien ‘ akanga ’ kä ti angasangbaga 
 Ndoye Nzapa so andoye mo 
 “ A lingbi mo ndoye Seigneur Nzapa ti mo na bê ti mo kue , na âme ti mo kue , na bibe ti mo kue . ” ​ — MATTHIEU 22 : 37 . 
 1 , 2 . 
 Ye nyen ayeke peut - être na gunda ti hundango tënë na ndo komandema so ayeke kota ahon atanga ni ? 
 NA NGOI ti Jésus , aFarizien adë gaba mingi ti hinga ndia so ayeke kota na popo ti andia 600 so ayeke na yâ Ndia ti Moïse . 
 A yeke ndia na ndo mungo sandaga ? 
 Biani , a mû ândö asandaga ti wara pardon ti siokpari na ti kiri singila na Nzapa . 
 Wala peut - être a yeke ndia so abâ tënë ti fango ganza ? 
 Ndia so nga ayeke kota , teti fango ganza ayeke fä ti mbele so Jéhovah ate na Abraham . ​ — Genèse 17 : 9 - 13 . 
 Na mbage , ala so aye ti bata gi angbene ye atene so teti so ndia kue so Nzapa amû ayeke kota , même ambeni so zo abâ atene ayeke kota pëpe , a yeke nzoni pëpe ti mû mbeni komandema tongana ye so ayeke kota ahon atanga ni . 
 Tongaso , aFarizien aga na tënë ni na gbele Jésus . 
 Peut - être lo yeke tene mbeni tënë so fade asara si azo azia bê ti ala na tënë ti lo mbeni pëpe . 
 Mbeni oko ti ala aga ahunda Jésus , lo tene : “ Komandema so ahon mbeni komandema ti Ndia kue ayeke [ so wa ? ] ” ​ — Matthieu 22 : 34 - 36 . 
 Komandema wa Jésus atene ayeke kota ahon atanga ni ? 
 Kiringo tënë ti Jésus ayeke kota ye mingi teti e laso . 
 Na yâ kiringo tënë ti lo , lo fa na nduru tënë ye so ayeke ândö lakue na gunda ti tâ vorongo nga ayeke duti ande lakue na gunda ni . 
 Jésus afa peko ti Deutéronome 6 : 5 , lo tene : “ A lingbi mo ndoye Seigneur Nzapa ti mo na bê ti mo kue , na âme ti mo kue , na bibe ti mo kue . 
 So ayeke kota komandema na komandema ti kozoni . ” 
 Atâa so Farizien ni ahunda gi tënë na ndo ti komandema oko , Jésus afa na lo mbeni na ndo ni . 
 Lo fa tënë so ayeke na Lévitique 19 : 18 , na lo tene : “ Na komandema use ni so alingbi na kozo komandema ayeke so , Mo ndoye zo so ayeke nduru na mo legeoko tongana mo ndoye mo mveni . ” 
 Na pekoni , Jésus afa so akomandema use so ayeke gunda ti tâ vorongo . 
 Ti kanga lege na Farizien ni ti hunda lo ti fa nene ti ndia oko oko na molongo ni pëpe , Jésus ahunzi tënë ni , lo tene : “ Ndia kue na aProphète aluti na ndo komandema use so . ” . 
 Na yâ ti article so , fade e yeke bâ komandema so ayeke kota na popo ti ala use so . 
 Ngbanga ti nyen a lingbi e ndoye Nzapa ? 
 Tongana nyen e yeke fa ni ? 
 Na tongana nyen e lingbi ti maï ndoye so ? 
 A yeke kota ye ti hinga akiringo tënë na ahundango tënë so , ngbanga ti so ti nzere na Jéhovah , a lingbi e ndoye lo na bê ti e kue , na âme ti e kue nga na bibe ti e kue . 
 Nene ti ndoye 
 4 , 5 . ( a ) Ngbanga ti nyen bê ti Farizien ni adö pëpe na kiringo tënë ti Jésus ? 
 ( b ) Ye wa ayeke na ngere mingi na lê ti Nzapa ahon asandaga na a - offrande ? 
 Na bango ni , bê ti Farizien so ahunda tënë na Jésus aso pëpe wala adö pëpe na kiringo tënë so a mû na lo . 
 Lo hinga so ndoye teti Nzapa ayeke kota ye na yâ tâ vorongo , atâa so azo mingi afa ni pëpe . 
 Ândö na yâ ti asynagogue , a yeke diko ka na kota go Shema , mbeni sambela na yanga ti Hébreu , so a wara na yâ ni tënë ti Deutéronome 6 : 4 - 9 , so Jésus afa pekoni . 
 Na oko mbaï ni so ayeke na Marc , Farizien ni atene na Jésus na pekoni : “ Biani , Maître , Mo sara tënë na lege ni ; Nzapa ayeke oko , na mbeni Nzapa ayeke pëpe , gi Lo oko . 
 Tongana zo andoye Lo na bê ti lo kue , na bibe ti lo kue , na âme ti lo kue , na ngangu ti lo kue , na tongana lo ndoye zo so ayeke nduru na lo legeoko tongana lo ndoye lo mveni , so ayeke nzoni ahon offrande so a - zo - na - wa na sacrifice kue . ” ​ — Marc 12 : 32 , 33 . 
 Biani , atâa so Ndia ti Moïse ahunda a - offrande so a zö na wâ nga na asandaga , ye so ayeke na ngere mingi na lê ti Nzapa ayeke ti tene awakua ti lo andoye lo na bê ti ala kue . 
 Ngere ti kete ndeke so zo amû na Nzapa na bê kue nga na ndoye ayeke mingi ahon ngere ti angasa saki mingi mingi so zo amû na Nzapa na sioni bê . 
 Dabe mo na tënë ti womua so ayeke wanzinga so Jésus abâ lo na temple na Jérusalem . 
 Akete pata use so lo zia na sanduku ti nginza ni alingbi même pëpe ti vo kete ndeke oko . 
 Ye oko , matabisi so , so womua ni amû na Jéhovah na ndoye , ane mingi na lê ti lo ahon anginza mingi mingi so awamosoro amû so ayeke senge na lê ti ala . 
 So tâ ye ti mû ngangu na e ti hinga so Jéhovah abâ na nene ni mingi ye so e kue e lingbi ti sara atâa dutingo ti e ayeke tongana nyen : e lingbi ti fa ndoye ti e na mbage ti lo ! 
 Ye wa Paul asû na ndo nene ti ndoye ? 
 Bazengele Paul agboto lê na ndo nene ti ndoye na yâ tâ vorongo , lo tene : “ Tongana mbi sara tënë na yanga ti azo nde nde na ti a - ange , me ndoye ayeke na mbi pëpe , mbi ga gengere wala kpolo so atoto ngangu . 
 Na tongana mbi yeke na matabisi ti fa tënë na iri ti Nzapa , na mbi hinga tënë ti nda - gigi kue , na mbi hinga ye kue ; na tongana mbi yeke na mabe kue , si mbi lingbi lungula ahoto , me ndoye ayeke na mbi pëpe , mbi yeke ye pëpe . 
 Na tongana mbi mû ye ti mbi kue ti mû kobe na awanzinga , na tongana mbi mû tere ti mbi na azo ti zö na wâ , me ndoye ayeke na mbi pëpe , mbi wara ye dä pëpe . ” . 
 A yeke polele so ndoye ayeke kota ye tongana e ye ti tene vorongo ti e anzere na Nzapa . 
 Ye oko , tongana nyen e yeke fa so e ndoye Jéhovah ? 
 Lege ti fa so e ndoye Jéhovah 
 7 , 8 . 
 Tongana nyen e lingbi ti fa so e ndoye Jéhovah ? 
 Azo mingi atene so ndoye ayeke mbeni ye so zo ayeke na ngangu mingi pëpe na ndo ni ; azo ayeke sara tënë ti yengo tere na popo ti koli na wali . 
 Ye oko , tâ ndoye ayeke gi pëpe ye so ayeke na bê . 
 A yeke hinga ni na lege ti asarango ye ti zo , me na lege ti aye so angbâ na yâ bê ti zo pëpe . 
 Mbeti ti Nzapa asara tënë ti ndoye tongana “ mbeni lege so ayeke nzoni ahon ” nga tongana ye ti “ tambela na peko ” ni . 
 A wa aChrétien ti ndoye , gi na lege ti “ menga pëpe , me na kusala na tene - biani . ” ​ — 1 Jean 3 : 18 . 
 Ndoye teti Nzapa apusu e ti sara ye so anzere na lo na ti mû mbage ti kota yanga - ti - komande ti lo , na lege ti atënë ti yanga ti e nga na sarango ye ti e . 
 Ndoye so apusu e ti kpe ti ndoye sese so na akusala ti lo so ake Nzapa . 
 Azo so andoye Nzapa ake sioye . 
 Ti ndoye Nzapa aye ti tene nga ti ndoye zo so ayeke nduru na mo , so fade e yeke sara tënë na ndo ni na article ti peko . 
 Na ndo ni , ti ndoye Nzapa ahunda na e ti mä yanga ti lo . 
 Mbeti ti Nzapa atene : “ So ayeke ndoye ti Nzapa : e bata komandema ti Lo . ” ​ — 1 Jean 5 : 3 . 
 Na lege wa Jésus afa so lo ndoye Nzapa ? 
 Jésus afa mbilimbili ye so ti ndoye Nzapa aye ti tene . 
 Ndoye apusu lo ti zia ndo ti lo na yayu ti ga na sese tongana zo . 
 Ndoye apusu lo ti mû gloire na Babâ ti lo na lege ti akusala ti lo nga na aye so lo fa . 
 Ndoye apusu lo ti “ mä Babâ ti Lo juska na kui ” . . 
 Mango yanga so , so afa ndoye ti lo na mbage ti Nzapa , azi lege na abe - ta - zo ti ga azo ti mbilimbili na lê ti Nzapa . 
 Paul asû na mbeti : “ Azo mingi aga awasiokpari na lege ti mango tënë pëpe ti zo oko so [ Adam ] , tongaso nga , fade A sara si azo mingi aga azo ti mbilimbili na lege ti mango tënë ti Zo oko so [ Christ Jésus ] . ” ​ — aRomain 5 : 19 . 
 Ngbanga ti nyen ti ndoye Nzapa andu mango yanga ? 
 Legeoko tongana Jésus , e yeke fa ndoye ti e na mbage ti Nzapa na lege ti mango yanga ti lo . 
 Bazengele Jean so Jésus andoye lo mingi asû na mbeti : “ So ayeke ndoye : a lingbi e tambela na lege ti komandema ti Lo . ” . 
 Ala so andoye Jéhovah biani aku kungo ti wara fango lege ti lo . 
 Teti ala hinga so ala lingbi ti fa lege na ala wani pëpe sân ti wara kpale , ala zia bê ti ala na ndara ti Nzapa na ala yeda na wango so lo mû na ala na ndoye . 
 Ala yeke tongana anzoni zo ti Bérée ti giriri so ayeke “ na nzara ti mä tënë ” ti Nzapa , ala yeda na tënë so a fa na ala , teti ala ye ti sara ye so bê ti Nzapa aye . 
 Ala gi nzoni na yâ Mbeti ti Nzapa ti hinga nzoni mingi ye so bê ti Nzapa aye , ye so amû maboko na ala ti fa ndoye ti ala na lege ti ambeni kusala nde so afa so ala mä yanga . 
 Ti ndoye Nzapa na bê ti e kue , na bibe ti e kue , na âme ti e kue na ngangu ti e kue aye ti tene nyen ? 
 Tongana ti so Jésus atene , ndoye teti Nzapa ayeke ti ndoye lo na bê ti e kue , na bibe ti e kue , na âme ti e kue nga na ngangu ti e kue . 
 Mara ti ndoye tongaso alondo na bê , andu aye so agbu bê ti e , anzara ti e , abibe ti e , na e ye na bê ti e kue ti nzere na Jéhovah . 
 Hingango ndo ayeke na yâ ti ndoye nga . 
 E voro Nzapa gi tongaso pëpe , sân ti hinga ye na ndo ti lo ; e hinga Jéhovah , so ti tene e hinga asarango ye ti lo , andia ti lo na ndo nzoni tambela na aye so lo leke awe ti sara . 
 E mû âme ti e , wala tere ti e kue nga na fini ti e ti sara na lo na ti sepela lo . 
 Na e sara nga ni na lege ti ngangu ti e . 
 Ngbanga ti nyen ti ndoye Jéhovah ? 
 Ngbanga ti nyen Nzapa ahunda na e ti ndoye lo ? 
 Mbeni nda ti tënë so e yeke na ni ti ndoye Jéhovah ayeke so lo hunda na e ti fa na gigi asarango ye ti lo . 
 Nzapa ayeke lingu ti ndoye nga lo yeke tapande ti kota ahon kue ti ndoye . 
 Nzapa apusu bazengele Jean ti sû tënë so : “ Nzapa ayeke Ndoye . ” . 
 A créé azo na image ti Nzapa ; a créé ala ti fa ndoye . 
 Ti tâ tënë ni , ndoye ayeke gunda ti yanga - ti - komande ti Jéhovah . 
 Lo ye si ala so ayeke na gbe ti lo asara na lo teti so ala ndoye lo na ala ye ti duti na gbe ti komandema ti lo so ayeke mbilimbili . 
 Biani , ndoye ayeke kota ye mingi ti tene création kue aduti na siriri nga beoko . 
 ( a ) Ngbanga ti nyen a tene na azo ti Israël : “ Mo ndoye Seigneur Nzapa ti mo ” ? 
 ( b ) Ngbanga ti nyen a yeke na lege ni so Jéhovah aku ti tene e ndoye lo ? 
 Mbeni ye so apusu e ti ndoye Jéhovah ayeke so e bâ na nene ni mingi ye so lo sara ndali ti e . 
 Dabe mo na tënë so Jésus atene na aJuif : “ A lingbi mo ndoye Seigneur Nzapa ti mo . ” 
 A ku ândö na mbage ti aJuif pëpe ti ndoye mbeni nzapa so ayeke yongoro na zo wala so zo ahinga lo pëpe . 
 A lingbi ala ndoye Nzapa so afa ndoye ti lo na ala . 
 Jéhovah ayeke Nzapa ti ala . 
 Lo yeke Lo so asigigi na ala na Egypte si lo gue na ala na Sese ti Zendo , Lo so abata ala , amû maboko na ala na andoye ala , Lo so awa ala na lege ti ndoye . 
 Na laso , Jéhovah ayeke Nzapa ti e , lo so amû Molenge ti lo ti zi e si e lingbi wara fini ti lakue lakue . 
 A yeke tâ na lege ni so Jéhovah aku ti tene e ndoye lo nga ! 
 E ndoye lo ndali ti so lo ndoye e ; a hunda na e ti ndoye Nzapa so andoye e . 
 E ndoye Lo so ‘ andoye e kozoni . ’ ​ — 1 Jean 4 : 19 . 
 Na lege wa ndoye ti Jéhovah ayeke tongana ndoye ti babâ wala ti mama ? 
 Jéhovah andoye azo ti sese tongana ti so mbeni babâ wala mama andoye amolenge ti lo . 
 Atâa so ala yeke mbilimbili - kue pëpe , ababâ na mama ti ndoye ayeke sara kua ngangu teti angu mingi ti bata na amolenge ti ala , ala mû nginza mingi na ala gbanzi tere ti ala na ambeni ye . 
 Ababâ na mama afa ye na amolenge ti ala , awa ala , amû maboko na ala na ase ala ndali ti so ala ye si ala duti na ngia nga ala maï nzoni . 
 Ye wa ababâ na mama aku na pekoni na mbage ti amolenge ni ? 
 Ala ye si amolenge ti ala andoye ala na ala girisa pëpe ye so ala fa na amolenge ni teti nzoni ti ala . 
 Tongaso , a yeke na lege ni ti tene Babâ ti e ti yayu so ayeke mbilimbili - kue aku ti tene e fa singila ti bê ti e teti aye kue so lo sara ndali ti e . 
 Maï ndoye ti mo teti Nzapa 
 Kozo ye ti sara ti ndoye Nzapa ayeke so wa ? 
 Lâ oko e bâ Nzapa wala e mä go ti lo pëpe . 
 Me , lo iri e ti lë songo na lo . 
 E lingbi ti sara ni tongana nyen ? 
 Ti ndoye mbeni zo , kozo ye ti sara ayeke ti gi ti hinga lo ; a yeke ngangu ti ndoye mbeni zo so mo hinga lo pëpe . 
 Jéhovah amû na e Tënë ti lo so ayeke Bible ti tene e manda ye na ndo ti lo . 
 Ndani la Jéhovah na lege ti bungbi ti lo awa e ti diko Bible lakue lakue . 
 Bible la afa na e tënë na ndo ti Nzapa , asarango ye ti lo , ye so lo ye wala so lo ke na sarango ye ti lo na mbage ti azo ngbene ye fadeso angu saki mingi awe . 
 Tongana e gbu li na ndo atënë tongaso , fade singila ti bê ti e nga na ndoye ti e teti lo ayeke maï . ​ — aRomain 15 : 4 . 
 Tongana nyen gbungo li na ndo kusala ti Jésus ayeke kono ndoye ti e teti Nzapa ? 
 Mbeni kota ye so alingbi ti mû maboko na e ti maï ndoye ti e teti Jéhovah ayeke ti gbu li na ndo fini ti Jésus nga na kusala ti lo . 
 Senge pëpe ngbanga ti so sarango ye ti Jésus alingbi kue na ti Babâ ti lo , ni la lo tene : “ Zo so abâ mbi , lo bâ Babâ awe . ” . 
 Tongana mo bâ lege so Jésus asara be - nzoni na mbeni womua tongana lo zingo oko molenge ti lo ti koli so akui , a ndu bê ti mo pëpe ? . 
 A nzere na mo pëpe ti hinga so Jésus , so ayeke Molenge ti Nzapa na so ayeke kota ahon tanga ti azo kue , asukula gere ti adisciple na tâ be - ti - molenge ? . 
 Atâa so lo yeke kota ahon azo kue na lo yeke na ndara ahon azo kue , a ndu bê ti mo pëpe ti hinga so sarango ye ti tere ti lo asara si azo kue aye ti ga nduru na lo , même amolenge nga ? . 
 Tongana e gbu li na ndo aye so na singila na bê , e yeke ga ande tongana aChrétien so Pierre asû tënë so na ndo ala : “ Kamême i de i bâ [ Jésus ] pëpe , i ndoye Lo . ” . 
 Tongana ndoye ti e teti Jésus akono , ndoye ti e teti Jéhovah nga ayeke kono . 
 17 , 18 . 
 Gbungo li na ndo aye wa so Jéhovah amû na ndoye alingbi ti sara si ndoye ti e teti lo akono ? 
 Mbeni lege so e yeke na ni ti maï ndoye ti e teti Nzapa ayeke ti gbu li na ndo aye mingi mingi so lo mû na e ti tene gigi ti e anzere : aye so lo sara pendere , apendere kobe nde nde so e lingbi ti te , dutingo na anzoni kamarade nga na aye ti pendere mingi mingi so amû na e ngia . 
 Tongana e manda ye mingi na ndo Nzapa ti e , e yeke wara anda ti tënë mingi ti kiri singila na lo ndali ti anzoni ye mingi so lo mû na e . 
 Pensé na aye kue so Jéhovah asara teti mo . 
 Ti mo , lo lingbi ti tene mo ndoye lo pëpe ? 
 Na popo ti amatabisi mingi so Nzapa amû na e , e yeke na matabisi ti ga nduru na lo na lege ti sambela na ngoi kue , teti e hinga so Lo ‘ so amä sambela ’ ayeke mä e . 
 Jéhovah amû na Molenge ti lo so lo ye lo mingi ngangu ti komande na ti fâ ngbanga . 
 Me , lo mû na zo oko pëpe , même na Molenge ti lo , ngangu ti mä sambela . 
 Lo mveni si ayeke mä sambela ti e . 
 Bingo bê ti ndoye tongaso so Jéhovah ayeke na ni na mbage ti e apusu e nduru na lo . 
 Azendo wa ti Jéhovah asara si e ye ti ga nduru na lo ? 
 E yeke ga nga nduru na Jéhovah tongana e bi bê na ye so lo leke ti sara teti azo kue . 
 Lo mû zendo ti zi kobela , vundu nga na kui . 
 Tongana azo kue aga ande mbilimbili - kue awe , fade zo oko ti duti na kota vundu , bê so anze , nga ti tene ye ti ngangu asi na lo ayeke pëpe . 
 Fade nzara , nzinga na bira ayeke mbeni pëpe . 
 Fade sese aga paradis . 
 Adeba nzoni so fade Jéhovah aga na ni ayeke pëpe ndali ti so a gbu lo na ngangu ti sara ni , me a yeke ndali ti so lo ndoye e . 
 Tënë wa Moïse atene ândö na ndo anzoni ye so ndoye teti Jéhovah aga na ni ? 
 Tongaso , e yeke na akpengba nda ti tënë ti ndoye Nzapa ti e na ti zia si ndoye so amaï . 
 Fade mo ngbâ ti kpengba ndoye ti mo teti Nzapa na ti zia lege na lo ti fa na mo ye ti sara ? 
 A yeke na mo ti bâ tënë so . 
 Moïse abâ nzoni ti peko ti maïngo ndoye teti Jéhovah na ti batango ni . 
 Moïse atene na azo ti Israël ti ngoi ti lo : “ Mo kamata fini , si mo ngbâ na fini , mo na amolenge ti mo ; mo ndoye L’Eternel Nzapa ti mo , mo mä yanga ti Lo , na mo zia bê ti mo na Lo , teti Lo yeke fini ti mo , na wungo ti lâ ti mo . ” ​ — Deutéronome 30 : 19 , 20 . 
 Mo dabe mo na ni ? 
 • Ngbanga ti nyen a yeke kota ye ti tene e ndoye Jéhovah ? 
 • Tongana nyen e lingbi ti fa so e ndoye Nzapa ? 
 • Anda ti tënë wa e yeke na ni ti ndoye Jéhovah ? 
 • Tongana nyen e lingbi ti maï ndoye ti e teti Nzapa ? 
 [ Foto na lembeti 18 ] 
 Jéhovah abâ na nene ni mingi ndoye so e kue e lingbi ti fa na mbage ti lo 
 [ Afoto na lembeti 21 ] 
 “ Zo so abâ mbi , lo bâ Babâ awe . ” ​ — Jean 14 : 9 
 Ti ndoye zo so ayeke nduru na e aye ti tene nyen ? 
 “ Mo ndoye zo so ayeke nduru na mo legeoko tongana mo ndoye mo mveni . ” ​ — MATTHIEU 22 : 39 . 
 Tongana nyen e yeke fa so e ndoye Nzapa ? 
 JÉHOVAH ahunda nyen na ala so avoro lo ? 
 Na lege ti atënë so akpengba pëpe me so ane mingi , Jésus akiri tënë na hundango tënë so . 
 Lo tene so kozo kota komandema ni ayeke ti ndoye Jéhovah na bê ti e kue , na âme ti e kue , na bibe ti e kue nga na ngangu ti e kue . 
 Tongana ti so e bâ na yâ ti article so ahon awe , ti ndoye Nzapa ayeke ti mä yanga ti lo nga ti bata akomandema ti lo ndali ti ndoye so lo fa na mbage ti e . 
 Ti ala so andoye Nzapa , sarango tongaso ayeke mbeni nengo kungba pëpe ; a yeke ga na ala ngia . ​ — Psaume 40 : 9 ; 1 Jean 5 : 2 , 3 . 
 2 , 3 . 
 Ngbanga ti nyen a yeke nzoni e bi bê na ndo komandema so ahunda ti ndoye zo so ayeke nduru na e ? 
 Ahundango tënë wa alondo ? 
 Jésus atene so use kota komandema ni ague oko na kozo komandema ni , na use ni atene : “ Mo ndoye zo so ayeke nduru na mo legeoko tongana mo ndoye mo mveni . ” . 
 E yeke sara tënë na ndo ti use komandema so . 
 Senge pëpe ngbanga ti so a hinga ngoi so e yeke dä tongana ngoi so azo ayeke sara ye na lege ti kion nga ala yeke ndoye aye so ayeke na lege ni pëpe . 
 Na yâ ti atënë so Paul asû na gbe ti yingo ti Nzapa na ndo “ lâ ti nda ni , ” lo tene so azo ayeke ndoye amba ti ala pëpe me ala yeke ndoye tere ti ala wani , ala yeke ndoye nginza nga na angia . 
 Azo mingi ayeke duti “ azo so andoye asongo ti ala pëpe ” . . 
 Jésus Christ afa kozoni , lo tene : ‘ Fade azo mingi . . . akä azo na popo ti ala , na ala ke tere ti ala na ambeni zo . . . fade ndoye ti azo mingi aga dê . ’ ​ — Matthieu 24 : 10 , 12 . 
 Ye oko , bâ so Jésus atene pëpe so fade ndoye ti zo oko oko kue ayeke ga dê . 
 Ngbene ye giriri , ambeni zo ayeke dä so afa mara ti ndoye so Jéhovah ahunda na so lo lingbi na ni , na azo tongaso ayeke duti ande dä lakue . 
 Azo so andoye biani Jéhovah ayeke sara kue ti bâ amba ti ala tongana ti so lo bâ na ala . 
 Ye oko , zo so ayeke nduru na e na so a lingbi e ndoye lo ayeke zo wa ? 
 E lingbi ti fa tongana nyen so e ndoye azo so ayeke nduru na e ? 
 Bible alingbi ti mû maboko na e ti kiri tënë na akota hundango tënë so . 
 Zo so ayeke nduru na mbi ayeke zo wa ? 
 Ti lingbi na Lévitique chapitre 19 , a lingbi aJuif andoye lani azo wa ? 
 Na ngoi so Jésus ayeke fa na Farizien so use kota komandema ni ayeke ti ndoye zo so ayeke nduru na mo tongana mo ndoye mo wani , Jésus ayeke sara tënë ti mbeni mbilimbili ndia so a mû na azo ti Israël . 
 A wara ndia so na Lévitique 19 : 18 . 
 Na yâ ti oko chapitre so , a hunda na aJuif ti bâ ambeni zo nde so ayeke ti mara ti ala pëpe tongana azo so ayeke nduru na ala . 
 Versê 34 atene : “ A lingbi wande so aduti na popo ti i aga tongana molenge ti kodoro na lê ti i , na mo ndoye lo tongana mo ndoye mo mveni , teti i yeke awande na sese ti Egypte giriri . ” 
 Tongaso , a lingbi ala sara ye na ndoye même na mbage ti azo so ayeke aJuif pëpe , na mingi ni ala so agbian ti ga Juif . 
 Ti aJuif , ti ndoye zo so ayeke nduru na mo aye ti tene nyen ? 
 Ye oko , bango ndo ti amokonzi ti aJuif ti ngoi ti Jésus ayeke nde . 
 Ambeni afa so tënë “ kamarade ” wala “ zo so ayeke nduru na mo ” andu gi amba ti ala Juif . 
 Ala tene so a lingbi ala ke azo so ayeke aJuif pëpe . 
 Awafango ye so atene so a lingbi azo so avoro Nzapa ake azo so avoro Nzapa pëpe . 
 Mbeni buku atene : “ Teti so mara ti bibe so amû ndo kue , a duti ngangu pëpe ti tene kengo tere amaï mingi . 
 Azo mingi ahuru wâ na gbe ti tënë ti kengo tere . ” 
 Angbongboro tënë use wa Jésus asigigi na ni na ngoi so lo yeke sara tënë na ndo fango ndoye na zo so ayeke nduru na e ? 
 Na yâ Fango ye ti lo na ndo hoto , Jésus asara tënë na ndo ti tënë so , na lo fa polele zo so a lingbi a fa ndoye na mbage ti lo . 
 Lo tene : “ I mä awe tënë so A tene giriri , Mo ndoye zo so ayeke nduru na mo ; na a tene , Mo ke wato ti mo . 
 Me mbi tene na i , i ndoye awato ti i , na i sambela teti azo so asara ngangu na i , si i ga amolenge ti Babâ ti i so ayeke na yayu ; teti Lo sara si lâ ti Lo asu na ndo azo ti sioni na azo ti nzoni , na Lo sara si ngu apika na ndo azo ti mbilimbili na azo ti kirikiri . ” . 
 Ge , Jésus asigigi na angbongboro tënë use . 
 Kozoni , Jéhovah ayeke mû ye na lo yeke sara nzobe na azo ti nzoni nga na azo ti sioni . 
 Use ni , a yeke nzoni e mû tapande ti lo . 
 Nyen la e manda na ndo tapande ti zo ti Samarie so asara ye na ndoye ? 
 Na mbeni ngoi nde , mbeni Juif so ahinga Ndia ti Moïse mingi ahunda Jésus , lo tene : “ Zo so ayeke nduru na mbi ayeke zo [ wa ] ? ” 
 Ti kiri tënë , Jésus amû mbeni tapande na ndo mbeni zo ti Samarie so awara mbeni zo na lege , mbeni Juif so azo ti nzi apika lo na ala mû ye ti lo kue . 
 Atâa so mingi ti aJuif aye azo ti Samarie pëpe , zo ti Samarie so akanga akä ti koli ni na lo gue na lo na mbeni ndo so lo lingbi ti wara sava dä . 
 Tapande so aye ti fa nyen na e ? 
 A ye ti fa na e so a lingbi e ndoye nga azo so mara ti ala , kodoro ti ala nga na bungbi ti nzapa ti ala ayeke nde na ti e . ​ — Luc 10 : 25 , 29 , 30 , 33 - 37 . 
 Ti ndoye zo so ayeke nduru na e aye ti tene nyen ? 
 Lévitique chapitre 19 atene nyen na ndo lege ti fa ndoye na mbage ti amba ti e ? 
 Ti ndoye zo so ayeke nduru na mo , legeoko tongana ti so mo ndoye Nzapa , ayeke pëpe mbeni senge ye so ayeke na bê ; zo ayeke fa ni na lege ti sarango ye ti lo . 
 Na Lévitique chapitre 19 , Nzapa ahunda na azo ti lo ti ndoye azo so ayeke nduru na ala legeoko tongana ala ndoye tere ti ala wani . 
 Tongaso , ti hinga ambeni tënë so angoro versê so ayeke mû ande maboko na e . 
 Na yâ ti chapitre so , a hunda na azo ti Israël ti zia lege na azo ti mawa nga na awande ti ko le - kobe na yaka ti ala . 
 A zia lege na zo pëpe ti nzi ye wala ti handa zo na lege ti mvene . 
 Na yâ atënë ti fango ngbanga , a yeke nzoni azo ti Israël asara kangbi na popo ti azo pëpe . 
 Atâa so a lingbi a suku na zo tongana a hunda ti sara tongaso , a mû na ala mbilimbili wango so : “ Mo ke ita ti mo na bê ti mo pëpe . ” 
 A fa akomandema so nga na ambeni nde na lege ti nduru tënë so : “ Mo ndoye zo so ayeke nduru na mo legeoko tongana mo ndoye mo mveni . ” ​ — Lévitique 19 : 9 - 11 , 15 , 17 , 18 . 
 Ngbanga ti nyen Jéhovah ahunda na mara ti Israël ti ngbâ ti duti nde na ambeni mara ? 
 Atâa so a lingbi azo ti Israël afa ndoye na mbage ti amba ti ala , a hunda na ala nga ti ngbâ ti duti nde na azo so ayeke voro anzapa ti wataka . 
 Jéhovah agboto mê ti ala na ndo aye ti sioni so alingbi ti ga na peko ti sarango songo na azo ti sioni . 
 Na tapande , Jéhovah atene na ndo ti amara so azo ti Israël ayeke gue ti mû akodoro ti ala , lo tene : “ Mo sara mariage na popo ti mo na ala pëpe ; a lingbi mo mû molenge ti mo ti wali na molenge ti lo ti koli pëpe , wala mo kamata molenge ti lo ti wali ti ga wali ti molenge ti mo ti koli pëpe . 
 Teti fade ala handa amolenge ti mo ti zia lege ti Mbi , si ala sambela ambeni nzapa nde , na fade ngonzo ti L’Eternel alondo na tere ti mo . ” ​ — Deutéronome 7 : 3 , 4 . 
 A yeke nzoni e sara hange na aye wa ? 
 Legeoko nga , aChrétien ayeke bata si ala sara songo pëpe na azo so alingbi ti sara si mabe ti ala awoko . 
 Bible awa e atene : “ I bungbi tere ti i pëpe na azo so amä na bê pëpe ” , wala azo so ayeke na yâ ti kongregation ti aChrétien pëpe . 
 Na ndo ni , a wa aChrétien ti sara mariage “ gi na yâ Seigneur . ” . 
 Ye oko , e yeke bâ tanga ti azo kue so amä na bê na Jéhovah pëpe tongana ambumbuse zo lâ oko pëpe . 
 Christ akui teti awasiokpari , na azo mingi so asara kozoni aye ti sioni agbian lege ti ala na ala lë songo na Nzapa . ​ — aRomain 5 : 8 ; 1 aCorinthien 6 : 9 - 11 . 
 Tâ nzoni lege ti fa ndoye na azo so asara na Jéhovah pëpe ayeke so wa ? 
 Ngbanga ti nyen ? 
 Tâ nzoni lege ti fa ndoye na azo so asara na Jéhovah pëpe ayeke ti sara ye tongana ti Jéhovah wani . 
 Atâa so Jéhovah ake ye ti sioni , lo fa be - nzoni ti lo na mbage ti azo ti sioni na lege so lo mû lege na ala ti zia sioni lege ti ala na ti wara fini ti lakue lakue . 
 Jéhovah ‘ aye si azo kue achangé bê ti ala . ’ . 
 Lo ye si “ azo kue awara salut , na ahinga tene - biani mbilimbili . ” . 
 A yeke nda ni la Jésus ahunda na adisciple ti lo ti fa tënë na ti fa ye na azo ti “ amara kue si ala ga adisciple ” . . 
 Na mungo mbage ti e na yâ ti kusala so , e fa so e ndoye Nzapa na azo so ayeke nduru na e , so na popo ni mo yeke wara awato ti e . 
 Ndoye teti aita ti e Chrétien 
 Bazengele Jean atene nyen na ndo tënë ti ndoyengo aita ti e ? 
 Bazengele Paul atene : “ A lingbi e sara ye ti nzoni na azo kue ; na a hon kue , a lingbi e sara ye ti nzoni na aita ti e awamabe . ” . 
 Teti so e yeke aChrétien , a yeke ngbanga ti e ti ndoye amba ti e so tënë ti mabe ti e na ti ala ayeke oko . 
 Mara ti ndoye so ayeke kota biani ? 
 Ti fa so a yeke kota biani , bazengele Jean atene : “ Azo kue so ake aita ti ala ayeke awafango zo . . . 
 Tongana zo atene , Mbi ndoye Nzapa , na lo ke ita ti lo , lo yeke wamvene ; teti lo so andoye ita ti lo pëpe , lo so lo bâ lo awe , lo lingbi ndoye Nzapa pëpe , Lo so lo de lo bâ Lo pëpe . ” . 
 Atënë so ane mingi . 
 Jésus Christ airi lani Satan Zabolo “ wafango zo ” na “ wamvene ” . . 
 E ye lâ oko pëpe si a iri e na amara ti iri tongaso ! 
 Na alege wa e lingbi ti fa ndoye teti amba ti e Chrétien ? 
 “ Nzapa afa na [ atâ Chrétien ] ti ndoye tere ti [ ala ] na ambeni zo ” . . 
 A lingbi e ndoye “ na tënë , wala na menga pëpe , me na kusala na tene - biani . ” . 
 A lingbi e duti na “ tâ ndoye ” na popo ti e . 
 Ndoye apusu e ti sara ye na nzobe , ti bâ mawa ti azo , ti mû pardon , ti kanga bê , ti sara bê pëpe , ti pika kate ti e pëpe na ti sara ye na kion pëpe . 
 Ndoye apusu e ti “ sara boi na popo ti i ” . . 
 Jésus ahunda na adisciple ti lo ti ndoye tere na popo ti ala legeoko tongana ti so lo ndoye ala . 
 Tongaso , a yeke nzoni mbeni Chrétien aduti nduru ti mû même fini ti lo ndali ti amba ti lo tongana a hunda ti sara ni . 
 Tongana nyen e lingbi ti fa ndoye na yâ ti sewa ? 
 A yeke mbilimbili na yâ ti sewa ti Chrétien , na mingi ni na popo ti koli na wali ti lo si a hunda ti fa ndoye . 
 Kamba so abungbi koli na wali na yâ ti mariage akpengba mingi si Paul atene : “ Tongaso a lingbi akoli andoye awali ti ala legeoko tongana tere ti ala mveni . ” 
 Lo kiri lo tene : “ Zo so andoye wali ti lo , lo ndoye tere ti lo mveni . ” . 
 E bâ so Paul akiri na ndo ti oko tënë so na yâ ti versê 33 . 
 Mbeni koli so andoye wali ti lo ayeke sara ye pëpe tongana azo ti Israël ti ngoi ti Malachie so asara ye na handa na mbage ti awali ti ala . 
 Lo yeke ye lo mingi . 
 Lo yeke ndoye lo tongana ti so Christ andoye kongregation . 
 Ndoye ayeke pusu nga mbeni wali ti ne koli ti lo . ​ — aEphésien 5 : 25 , 29 - 33 . 
 Bango ndoye so aita afa apusu ambeni zo ti tene nyen na ti sara nyen ? 
 Biani , mara ti ndoye tongaso ayeke mbilimbili ye so a yeke hinga atâ Chrétien na ni . 
 Jésus atene : “ Na lege so , fade azo kue ahinga i yeke adisciple ti Mbi , tongana i ndoye tere ti i na popo ti i . ” . 
 Ndoye so e yeke na ni na popo ti e ayeke gboto azo na mbage ti Nzapa so e ndoye lo na so e sara kusala na iri ti lo . 
 Na tapande , bâ tondo so e wara ni na ndo ti mbeni sewa ti aTémoin ti Jéhovah na Mozambique . 
 Tondo ni atene : “ E bâ mara ti ye tongaso lâ oko pëpe . 
 Na peko ti midi , mbeni kota pupu ato nda ti ya nga mbeni kota ngu - nzapa apika na gandangombe atï . 
 Kota pupu so aya abuba da ti e so a leke gi na sosongo , na a zi tôle ni . 
 Tongana aita ti ambeni kongregation so ayeke nduru na e aga ti mû maboko na e ti kiri ti leke da ti e , ye so apika bê ti avoizin ti e mingi , na ala tene : ‘ Bungbi ti nzapa ti ala ayeke nzoni mingi . 
 Lâ oko azo ti eglize ti e amû maboko na e tongana ti ala so pëpe . ’ 
 E zi Bible na e diko na ala Jean 13 : 34 , 35 . 
 Avoizin ti e mingi ayeke manda Bible fadeso . ” 
 Ndoye teti zo oko oko 
 Kangbi wa ayeke na popo ti ndoyengo azo tongana a bungbi ala oko na ndoyengo zo oko oko ? 
 A yeke ngangu pëpe ti ndoye azo so ayeke nduru na e tongana a bungbi ala oko . 
 Ye oko , ti ndoye zo oko oko na popo ti ala alingbi ti duti ngangu . 
 Na tapande , ti ambeni zo , mungo nginza na mbeni bungbi ayeke ye kue so ala sara ti fa ndoye teti azo so ayeke nduru na ala . 
 Biani , a yeke ngangu pëpe ti tene na yanga so e ndoye zo so ayeke nduru na e me a lingbi ti duti ngangu na e ti ndoye mbeni zo ti place ti kua ti e so aye tënë ti e pëpe , ti ndoye mbeni zo so alango nduru na tere ti da ti e me so sarango ye ti lo anzere na e pëpe wala mbeni kamarade ti e so asara ye so aso bê ti e . 
 17 , 18 . 
 Tongana nyen Jésus afa ndoye teti zo oko oko ? 
 Ye nyen apusu lo ti sara ni ? 
 Na ndo tënë ti ndoyengo zo oko oko , e lingbi ti manda ye na lege ti Jésus , so asara ye tâ gi tongana ti so Nzapa asara . 
 Atâa so lo ga na sese lani ti zi siokpari ti azo , lo fa so lo ndoye zo oko oko : mbeni wali so ayeke na kobela , mbeni zo ti buruma nga na mbeni molenge . 
 Legeoko nga , sarango ye ti e na mbage ti zo oko oko so e yeke tingbi na lo lâ oko oko afa so e ndoye zo so ayeke nduru na e . 
 Ye oko , a lingbi e girisa lâ oko pëpe so ndoye so e yeke na ni teti Nzapa ayeke pusu e ti ndoye azo so ayeke nduru na e . 
 Jésus amû lani maboko na azo ti mawa , lo kaï kobela ti azo nga lo mû kobe na azo so nzara asara ala . 
 Na ye so apusu lo ti sara ye so kue nga ti fa ye na azo mingi ayeke ti sara si ala lë songo na Jéhovah . 
 Jésus asara lani aye so kue ndali ti gloire ti Nzapa , na lo girisa lâ oko pëpe so lo yeke sara kusala na iri ti Nzapa nga so sarango ye ti lo alingbi ti fa so Nzapa ayeke nzoni wala sioni . 
 Na mungo tapande ti Jésus , e nga kue e lingbi ti fa tâ ndoye na mbage ti azo so ayeke nduru na e , na oko ngoi so e yeke mû mbage pëpe na yâ ti asarango ye ti azo ti sioni ti sese so . 
 Tongana nyen ti ndoye azo so ayeke nduru na e tongana ti so e ndoye e wani ? 
 19 , 20 . 
 Ti ndoye azo so ayeke nduru na e legeoko tongana ti so e ndoye e wani aye ti tene nyen ? 
 Jésus atene : “ Mo ndoye zo so ayeke nduru na mo legeoko tongana mo ndoye mo mveni . ” 
 A yeke na lege ni ti tene e bi bê na ndo e mveni nga e ne tere ti e . 
 Tongaso pëpe , e lingbi ti gbu nda ti komandema so nzoni pëpe . 
 Mara ti ndoye tongaso teti mo wani so ayeke na lege ni , ayeke pëpe tongana ti azo ti kion so Paul asara tënë ti ala na 2 Timothée 3 : 2 . 
 Nde na so , a yeke mara ti ndoye so asara si zo ahinga kamême nengo ti lo . 
 Mbeni wagingo nda ti Bible atene so “ a yeke mara ti ndoye so ayeke pusu zo ti ne tere ti lo . 
 A yeke pëpe bibe so ayeke pusu lo ti bâ tere ti lo , lo tene ‘ Ni yeke kota ahon amba ti ni kue ’ , wala lo tene ‘ Ni yeke ye oko pëpe . ’ 
 ” 
 Ti ndoye amba ti e legeoko tongana ti so e ndoye tere ti e wani aye ti tene ti bâ ala legeoko tongana ti so e ye ala bâ na e , nga ti sara ye na mbage ti ala tongana ti so e ye ala sara ye na mbage ti e . 
 Jésus atene : “ Tongaso ye kue so i ye azo asara na i , i sara na ala tongaso nga . ” . 
 Bâ so Jésus atene pëpe so a lingbi e luti na ndo ti aye ti sioni so azo asara ândö na e na e kiri na a - oko ye so na ala . 
 Nde na so , e yeke gbu li ti e ti bâ tongana nyen e ye ti tene a sara ye na mbage ti e nga na pekoni e yeke sara ye alingbi na ni . 
 Bâ nga so Jésus atene pëpe so azo so ayeke nduru na e andu gi akamarade ti e nga na aita ti e ti bungbi . 
 Teti so Jésus asara kusala na tënë “ azo ” , peut - être lo ye ti fa so a yeke nzoni e sara tongaso na mbage ti zo oko oko so e yeke tingbi na lo . 
 Tongana e fa ndoye na amba ti e , e yeke fa nga ye wa ? 
 Tongana e ndoye azo so ayeke nduru na e , a yeke bata e si e sara sioni pëpe . 
 Bazengele Paul atene : “ Teti nda ti komandema so , A lingbi mo sara lango sioni pëpe , A lingbi mo fâ zo pëpe , A lingbi mo sara nzi pëpe , A lingbi bê asara mo pëpe , na ti mbeni komandema kue , ayeke na yâ tënë so , A lingbi mo ndoye zo so ayeke nduru na mo legeoko tongana mo ndoye mo mveni . 
 Ndoye asara sioni pëpe na zo so ayeke nduru na lo . ” . 
 Ndoye ayeke pusu e ti gi alege ti sara ye ti nzoni na amba ti e . 
 Tongana e ndoye amba ti e , e yeke fa so e ndoye nga lo so acréé zo na image ti lo , Jéhovah Nzapa . ​ — Genèse 1 : 26 . 
 Fade mo kiri tënë tongana nyen ? 
 • A yeke nzoni e fa ndoye teti azo wa ? 
 Ngbanga ti nyen ? 
 • Tongana nyen e lingbi ti fa ndoye teti azo so asara na Jéhovah pëpe ? 
 • Tongana nyen Bible afa mara ti ndoye so a yeke nzoni e duti na ni na mbage ti aita ti e ti bungbi ? 
 • Ti ndoye zo so ayeke nduru na e legeoko tongana ti so e ndoye e wani aye ti tene nyen ? 
 [ Foto na lembeti 24 ] 
 “ Zo so ayeke nduru na mbi ayeke zo [ wa ] ? ” 
 [ Foto na lembeti 27 ] 
 Jésus afa ndoye teti zo oko oko 
 ‘ Kota lâ ti Jéhovah aga nduru ’ 
 “ Kota lâ ti L’Eternel [ Jéhovah , NW ] aga nduru , na a yeke ga fade fade . ” ​ — SOPHONIE 1 : 14 . 
 1 , 2 . ( a ) A - Chrétien ayeke ku lango wa so ayeke nde ? 
 ( b ) Atënë wa a yeke nzoni e hunda tere ti e na ni ? 
 Ngbanga ti nyen ? 
 NA LANGO ti mariage ti mbeni wali , lo yeke ku na ngia mingi ngbonga ti mariage ti lo . 
 Mbeni mama ti ngo ayeke ku na ngia lâ ni so lo yeke dü molenge ti lo . 
 Mbeni wakua so awoko na kua ayeke ku na ngia lango so lo yeke to nda ti congé ti lo . 
 Oko ye wa azo so ayeke na ni na popo ti ala ? 
 Ala kue ayeke ku mbeni lango so ayeke nde : mbeni lango so ala lingbi ti girisa lâ oko pëpe . 
 Ala kue ayeke ku singo ti mbeni lango so agbu bê ti ala mingi , me na alege nde nde . 
 Lango so ala yeke ku ayeke si ande , na tongana a si , ala yeke na beku so ala leke tere ti ala kozoni ndali ni awe . 
 Legeoko nga , laso atâ Chrétien ayeke ku na bê kue singo ti mbeni lango so ayeke nde . 
 A yeke kota ‘ lâ ti Jéhovah ’ . . 
 ‘ Lâ ti Jéhovah ’ so ayeke ga ayeke nyen ? 
 Ye wa singo ti lâ ni so ayeke sara ande na ndo ti azo ? 
 Na ndo ni , ye wa e lingbi ti sara ti leke tere ti e si e duti nduru tongana lango ni so asi ? 
 A yeke kota ye ti tene e gi akiringo tënë na ahundango tënë so fadeso ngbanga ti so aye mingi afa so atënë ti Bible so ayeke tâ tënë : ‘ Kota lâ ti Jéhovah aga nduru , na a yeke ga fade fade . ’ ​ — Sophonie 1 : 14 . 
 ‘ Kota lâ ti Jéhovah ’ 
 ‘ Kota lâ ti Jéhovah ’ ayeke nyen ? 
 ‘ Kota lâ ti Jéhovah ’ ayeke nyen ? 
 Na yâ ti Bible , tënë ‘ kota lâ ti Jéhovah ’ andu ambeni mbilimbili ngoi so Jéhovah adë ngbanga na ndo ti awato ti lo na lo sara si kota iri ti lo awara gloire . 
 Azo ti Juda na ti Jérusalem so aduti be - ta - zo pëpe nga na azo ti Babylone na ti Egypte so asara sana na azo atingbi lani na ‘ alâ ti Jéhovah ’ na ngoi so lo dë ngbanga na ndo ti ala . 
 Ye oko , ‘ lâ ti Jéhovah ’ so ahon atanga ni kue angbâ ti ga . 
 A yeke duti ande “ lâ ” ni so fade Jéhovah ayeke dë ngbanga na ndo ti azo so abuba iri ti lo . 
 A yeke to nda ni ande na futingo ti “ Kota Babylone ” so ayeke abungbi ti vorongo nzapa ti wataka kue ; na ye ni kue ayeke gue ti hunzi na ngoi ni so a yeke futi tanga ti asioni ye ti ngoi ti e na bira ti Harmaguédon . ​ — Apocalypse 16 : 14 , 16 ; 17 : 5 , 15 - 17 ; 19 : 11 - 21 . 
 Ngbanga ti nyen a lingbi mingi ti azo aduti na mbeto ti kota lâ ti Jéhovah so ayeke ga nduru nduru ? 
 Atâa ala hinga wala pëpe , a lingbi mingi ti azo aduti na mbeto ti kota lâ ti Jéhovah so ayeke ga nduru nduru . 
 Ndali ti nyen ? 
 Na lege ti prophète Sophonie , Jéhovah akiri tënë , lo tene : “ Fade lâ ni kâ ayeke lâ ti ngonzo , lâ ti vundu na ye ti ngangu , lâ ti futingo ye , lâ ni so ye aga yangbato , lâ ti bingo , bingo so avuko mingi , lâ ti mbinda na bingo so avuko pitipiti . ” 
 A yeke mbeni lâ ti mbeto biani ! 
 Na ndo ni , prophète ni atene : “ Teti azo asara siokpari so ake L’Eternel , fade Mbi sara si ye ti vundu aga na ndo ala . ” ​ — Sophonie 1 : 15 , 17 . 
 Nzoni bango ndo wa azo kutu mingi ayeke na ni na ndo lâ ti Jéhovah ? 
 Ngbanga ti nyen ? 
 Ye oko , ambeni zo kutu mingi ayeke ku na ngia singo ti lâ ti Jéhovah . 
 Ngbanga ti nyen ? 
 Ngbanga ti so lâ ni so ayeke duti ande lâ ti tene a sö azo ti mbilimbili na a zi ala , mbeni lango so fade Jéhovah ayeke sara si azo abâ kota ti lo nga iri ti lo so ayeke na gloire ayeke ga nzoni - kue . 
 A yeke sarango ye ti azo laso si ayeke fa mingi ni wala ala yeke ku singo ti lâ ni so na mbeto wala na ngia . 
 Mo yeke bâ gango ti lâ ni so tongana nyen ? 
 Mo leke tere ti mo awe ? 
 Ti hinga so lâ ti Jéhovah aga nduru awe asara ngangu na ndo ti aye so mo yeke sara laso na yâ fini ti mo ti lâ oko oko ? 
 “ Fade azo ti hengo zo aga na tënë ti he ” 
 Mingi ti azo abâ ‘ lâ ti Jéhovah ’ tongana nyen ? 
 Ngbanga ti nyen ye so adö bê ti atâ Chrétien pëpe ? 
 Atâa so a hunda ti sara ye hio , mingi ti azo ayeke bi bê ti ala pëpe na ndo ‘ lâ ti Jéhovah ’ so ayeke nduru . 
 Ala yeke he azo so ayeke gboto mê ti ala na ndo lango ni so . 
 Ye so adö bê ti atâ Chrétien pëpe . 
 Ala dabe ti ala na gbotongo mê so bazengele Pierre amû : “ A lingbi i hinga ye so kozoni , na lâ ti nda ni , fade azo ti hengo zo aga na tënë ti he , fade ala tambela na lege ti nzara nde nde ti tere ti ala mveni , na ala tene , Zendo ti singo ti Lo ayeke na ndo wa ? 
 teti , a komanse na lâ ni so akotara alango awe , ye kue angbâ legeoko tongana a yeke giriri , a komanse na lâ ni so A créé ye kue . ” ​ — 2 Pierre 3 : 3 , 4 . 
 Nyen la ayeke mû maboko na e ti ngbâ ti bâ lâ ti Jéhovah tongana ye so ayeke si fade fade ? 
 Nyen la ayeke mu ande maboko na e ti ke mara ti sioni bibe tongaso na ti ngbâ ti bâ lâ ti Jéhovah tongana ye so ayeke si fade fade ? 
 Pierre atene na e : “ Mbi dabe i si mbi lingbi zingo bibe ti i , so ayeke na sioni oko pëpe , ti girisa pëpe tënë so aprophète ti nzoni - kue atene giriri , na komandema ti Seigneur na Sauveur so abazengele ti i afa na i . ” . 
 Tongana e bi bê na ndo ti aprophétie so a sû ti gboto mê ti e , a yeke ‘ zingo bibe ti e ’ . 
 Peut - être e mä atënë ti dango bê so lege mingi awe , me a yeke laso kota ye mingi ahon ti kozo ti tene e ngbâ ti bi bê na ndo ti agbotongo mê so . ​ — Esaïe 34 : 1 - 4 ; Luc 21 : 34 - 36 . 
 Ngbanga ti nyen azo mingi adengi mê pëpe na atënë ti dango bê so ? 
 Ngbanga ti nyen ambeni zo adengi mê pëpe na atënë ti dango bê so ? 
 Pierre angbâ ti tene : ‘ Ala ye ti girisa tënë so : na lege ti tënë ti Nzapa , ayayu ayeke giriri kozoni , na sese ayeke , sese so alondo na yâ ngu na aga na lege ti ngu ; na lege ti ye so , sese so ayeke giriri a futi , teti ngu ahon ndo ti sese kue . ’ . 
 Biani , ambeni zo aye pëpe ti tene lâ ti Jéhovah aga . 
 Ala ye pëpe ti tene mbeni ye akanga lege na ala ti sara ye so bê ti ala aye . 
 Ala ye pëpe si Jéhovah airi ala ti kiri tënë na lo ndali ti sarango ye ti kion ti ala . 
 Tongana ti so Pierre atene , ala sara ye gi tongana ti so “ ala ye ” . 
 Azo ti ngoi ti Noé na ti Lot asara ye lani tongana nyen ? 
 Teti so “ ala ye ” tongaso , azo ti hengo ndo so asoro ti girisa so Jéhovah asara ambeni ye ândö awe . 
 Jésus Christ nga na bazengele Pierre asara tënë na ndo ti angoi use so Jéhovah afuti azo : “ lâ ti Noé ” nga na “ lâ ti Lot ” . . 
 Kozo ti tene Kota Moa aga , azo agbu li pëpe na ndo gbotongo mê so Noé amû . 
 Legeoko nga , kozo ti tene a futi Sodome na Gomorrhe , Lot ayeke “ tongana zo ti sara ngia senge ” na lê ti akogara ti lo so aye ti mû amolenge ti lo ti wali . ​ — Genèse 19 : 14 . 
 Ye nyen Jéhovah atene na azo so agbu li pëpe na ndo atënë ti gbotongo mê ? 
 A yeke nga legeoko laso . 
 Ye oko , bâ ye so Jéhovah atene na azo so agbu li pëpe na ndo ti atënë ti gbotongo mê : “ Mbi fâ ngbanga na ndo azo so angbâ na yâ siokpari lâ mingi , ala so atene , Fade L’Eternel asara nzoni wala sioni pëpe . 
 Fade mosoro ti ala aga ye so azo anzi , na da ti ala afuti kue . 
 Fade ala sara da me ala duti na yâ ni pëpe ; fade ala lu vigne na yaka me ala nyon vin ni pëpe . ” . 
 Azo alingbi ti ngbâ ti sara akusala ti ala ti lâ oko oko , me aye ti peko ti ngangu kusala so ala yeke sara ayeke ngbâ ande lakue pëpe . 
 Ngbanga ti nyen ? 
 Ngbanga ti so lâ ti Jéhovah ayeke si ande gi hio tongaso , na aye ti mosoro so ala bungbi ni alingbi ti sö ala pëpe . ​ — Sophonie 1 : 18 . 
 Ngbâ ti “ ku ” ni 
 Gbotongo mê wa a yeke nzoni e dabe ti e na ni ? 
 Nde na azo ti sioni so angoro e , a lingbi e ngbâ ti dabe e na gbotongo mê ti prophète Habakuk so atene : “ Ye so mo bâ tongana suma , fade a si na l’heure ni so a leke awe , fade tënë ni ague juska na nda ni , na a ga mvene pëpe . 
 Tongana tënë ni asi fade pëpe , mo ku ; fade a ga biani , a manke pëpe . ” . 
 Même tongana na bango ndo ti e ti zo e bâ so lâ ni so asi hio pëpe , a lingbi e dabe ti e so Jéhovah ayeke sara ye yeke pëpe . 
 Fade lâ ti lo ayeke si tâ na ngoi ni , na mbeni ngoi so azo aku tere ti ala na ni pëpe . ​ — Marc 13 : 33 ; 2 Pierre 3 : 9 , 10 . 
 Ye wa Jésus afa tënë ni kozoni ? 
 Tongana nyen sarango ye ti azo so ayeke nde na ti adisciple ti lo so ayeke be - ta - zo ? 
 Ti fa na e so a yeke kota ye ti tene e ngbâ lakue ti ku lâ ti Jéhovah , Jésus atene so même ambeni disciple ti lo ayeke bâ mbeni pëpe lâ ti Jéhovah tongana ye so ayeke si fade fade . 
 Lo fa kozoni ye so ayeke si na ala , lo tene : “ Me tongana boi ti sioni so atene na bê ti lo , Mveni ti mbi aga fade pëpe ; na lo komanse ti pika afon lo boi , na ti te na ti nyon na popo ti ala so sämba asara ala , fade mveni ti boi so asi na lâ ni so lo yeke ku lo pëpe , na l’heure ni so lo hinga pëpe , na fade lo se lo na chicotte ngangu . ” . 
 Nde na azo so , bungbi ti ngbâa be - ta - zo na ti ndara angbâ ti bâ lâ ti Jéhovah tongana ye so ayeke si fade fade . 
 Juska laso , lê ti ngbâa so angbâ ti kpengba na lo fa so lo leke tere ti lo awe . 
 Jésus azia ngbâa so “ na ndo ye ti lo kue ” so ayeke ge na sese . ​ — Matthieu 24 : 42 - 47 . 
 A hunda ti sara ye hio 
 Tongana nyen Jésus agboto lê na ndo nene ti sarango ye hio ? 
 A hunda lani ti tene akozo Chrétien aduti lakue nduru ti sara ye hio . 
 A hunda na ala ti sigigi hio na yâ ti Jérusalem tongana ala bâ “ aturugu angoro ” gbata ni . 
 A yeke ye so asi na ngu 66 . 
 Bâ tongana nyen Jésus afa so a hunda lani na aChrétien ti sara ye hio , lo tene : “ Zia zo so ayeke na ndoda azu na sese pëpe ti kamata ye so ayeke na yâ da ti lo . 
 Zia zo so ayeke na yaka akiri ti kamata bongo ti lo pëpe . ” . 
 Teti so mbaï afa so a futi Jérusalem pëpe juska ngu osio na pekoni , ngbanga ti nyen a hunda lani ti tene aChrétien asara ye hio tongana ti so Jésus atene na ti sigigi na ngu 66 ? 
 14 , 15 . 
 Ngbanga ti nyen a yeke kota ye lani ti tene akozo Chrétien asigigi hio na yâ ti Jérusalem tongana ala bâ aturugu angoro gbagba ni ? 
 Atâa so aturugu ti Rome afuti Jérusalem pëpe juska na ngu 70 , akpale asi mingi na yâ ti angu osio so aga kozoni na ngu so . 
 Angu so aduti lani mbeni ngoi so sarango ngangu na sango mênë ahon ndo ni . 
 Mbeni wasungo mbaï afa ye so asi na yâ Jérusalem na ngoi ni so tongana “ mbeni bira so azo asara na popo ti ala na so amû mbeto mingi , na a sara si mênë atuku lani mingi nga na mbage , a sara sana na azo mingi . ” 
 A mû lani amaseka - koli ti bata gbagba ti Jérusalem , ti mû aye ti bira nga ti sara kua ti turugu . 
 Lâ oko oko , ala yeke manda kua so . 
 A bâ azo so asara ye na wâ pëpe ti bata kodoro tongana azo ti kango kodoro ni . 
 Tongana aChrétien angbâ lani ti duti kete na yâ ti kodoro ni , ka ye ayeke duti ngangu mingi na ala . ​ — Matthieu 26 : 52 ; Marc 12 : 17 . 
 Bâ so Jésus atene so a lingbi “ ala so ayeke na Judée akpe ” me gi pëpe ala so ayeke na Jérusalem . 
 A yeke kota ye ti sara tongaso ndali ti so gi na yâ ti ambeni nze kete so aturugu ti Rome azia Jérusalem , ala kiri ti sara bira na kodoro ni . 
 Kozoni , ala mû Galilée na ngu 67 nga na pekoni , yeke na yeke ala mû Judée na ngu 68 . 
 Mungo agbata so asara si azo abâ pasi lani mingi na yâ ti akete kodoro . 
 Na a yeke lani ngangu mingi na mbeni Juif ti kpe Jérusalem . 
 A yeke bata lani yanga ti gbagba ti gbata ni , na a yeke bâ azo so ayeke tara ti kpe tongana azo so aye ti gue na mbage ti aturugu ti Rome . 
 A hunda lani na akozo Chrétien ti duti na bango ndo wa ti tene ala sö kuâ na ngoi ti vundu so ? 
 Ti hinga aye so kue amû maboko na e ti hinga nda ni so Jésus aluti mingi na ndo nene ti sarango ye hio . 
 A lingbi aChrétien aduti lani nduru ti gbanzi tere ti ala na ambeni ye na ti zia pëpe si akungba ti ala akanga lege na ala . 
 A lingbi ala duti nduru ti ‘ zia ye ti ala kue ’ si ala mä gbotongo mê so Jésus amû . 
 Ala so ayeda lani hio na gbotongo mê so na akpe na mbage ti Ngu ti Jourdain asö fini ti ala . 
 Ngbâ ti bâ nene ti sarango ye hio 
 Ngbanga ti nyen a yeke nzoni lê ti e akiri akpengba mingi ahon ti kozo ? 
 Aprophétie ti Bible afa na e polele so e lï mingi na yâ ngoi ti nda ni . 
 A lingbi lê ti e akiri akpengba mingi ahon ti kozo . 
 Na ngoi ti siriri , mbeni turugu ahinga agingo bê nga na akpale ti bira pëpe . 
 Me tongana na ngoi so lo bi bê ti lo na ndo ti bira pëpe na gi hio tongaso a iri lo ti gue ti tiri bira , peut - être lo lingbi ti wara kuâ ngbanga ti so lo leke tere ti lo pëpe . 
 A yeke legeoko nga na lege ti yingo . 
 Tongana e ngbâ ti bâ pëpe nene ti sarango ye hio , a yeke sara si e leke tere ti e pëpe ti luti na gbele akpale so ayeke ku e , na tongaso lâ ti Jéhovah ayeke si na ndo ti e gi gbagburu tongaso . 
 Tongana ambeni zo “ azia lege ti ” Jéhovah , a yeke ngoi ni la ti tene ala kiri agi lo . ​ — Sophonie 1 : 3 - 6 ; 2 aThessalonicien 1 : 8 , 9 . 
 18 , 19 . 
 Ye wa ayeke mû ande maboko na e ti ngbâ ti ku singo ti ‘ lâ ti Jéhovah ’ ? 
 A dö bê ti e pëpe so bazengele Pierre awa e ti ngbâ ti bi bê na ndo ‘ singo ti lâ ti Jéhovah ’ . 
 E lingbi ti sara ni tongana nyen ? 
 Mbeni lege ni ayeke ti ngbâ ti sara akusala mingi tongana “ azo so ayeke nzoni - kue , na azo so abata tënë ti Nzapa ” . . 
 Sarango tongaso ayeke sara si e ngbâ ti ku ‘ lâ ti Jéhovah ’ na ngia , na e yeke “ sara ye si lâ aga fade ” . 
 E lingbi pëpe ti sara si tanga ti alango ti singo ti lâ ti Jéhovah ahon hio . 
 Ye oko , tongana e yeke na aye mingi ti sara na yâ kusala ti Nzapa na ngoi so e yeke ku , a yeke sara si alango ahon hio sân ti tene e hinga . ​ — 1 aCorinthien 15 : 58 . 
 Tongana e gbu li na ndo Mbeti ti Nzapa nga e bi bê na atënë ti dango bê so ayeke na yâ ni , a yeke mû nga lege na e ti sara ye so : ti fa so e ‘ yeke ku lango ti gango ti Nzapa na e ye ti tene a ga hio ’ . . 
 Na yâ ti atënë ti dango bê so , mo yeke wara nga gbâ ti aprophétie so afa gi pëpe tënë ti gango ti lâ ti Jéhovah me a fa nga gbâ ti apendere deba nzoni so fade azo so angbâ ti ‘ ku Jéhovah juska lâ ni so ’ ayeke wara ande ni . ​ — Sophonie 3 : 8 . 
 Wango wa a yeke nzoni e mû na nene ni mingi ? 
 Biani , a yeke ngoi ni la ti tene e kue e mû na nene ni mingi wango so a mû na lege ti prophète Sophonie so atene : “ Kozoni si ngonzo ti wâ ti L’Eternel aga na ndo i , kozoni si lâ ti ngonzo ti L’Eternel aga na ndo i . 
 I gi L’Eternel , i azo ti tâ be - ti - molenge so ayeke na ndo sese , i so i bata kpengba - tene ti Lo . 
 I gi mbilimbili na i gi tâ be - ti - molenge ; peut - être fade a honde i na lâ ti ngonzo ti L’Eternel . ” ​ — Sophonie 2 : 2 , 3 . 
 Ye wa awakua ti Nzapa aleke na bê ti ala ti sara ande na yâ ti ngu 2007 ? 
 Tongaso , a yeke tâ na lege ni so a soro versê so tongana versê ti ngu 2007 : ‘ Kota lâ ti Jéhovah aga nduru . ’ 
 Awakua ti Nzapa ahinga na bê ti ala kue so kota lâ ti Jéhovah “ aga nduru , na a yeke ga fade fade . ” . 
 “ Fade a ga biani , a manke pëpe . ” . 
 Na ngoi so e yeke ku lango so , zia lê ti e angbâ lakue ti kpengba si e girisa pëpe ngoi so e yeke dä na e ngbâ ti hinga so ndangba gango tâ tënë ti aprophétie so aga nduru awe ! 
 Mo lingbi ti kiri tënë ? 
 • ‘ Kota lâ ti Jéhovah ’ ayeke nyen ? 
 • Ngbanga ti nyen azo mingi laso abâ pëpe nene ti sarango ye hio ? 
 • Ngbanga ti nyen a hunda lani na akozo Chrétien ti sara ye hio ? 
 • Ye wa e lingbi ti sara si lê ti e akiri akpengba ahon ti kozo ? 
 [ Kete tënë na lembeti 12 ] 
 Fade versê ti ngu 2007 ayeke : ‘ Kota lâ ti Jéhovah aga nduru . ’ ​ — Sophonie 1 : 14 . 
 [ Afoto na lembeti 8 , 9 ] 
 Legeoko tongana ti so a si na lâ ti Noé , lâ ti Jéhovah ayeke tï na ndo ti azo ti hengo ndo gi hio tongaso 
 [ Foto na lembeti 10 ] 
 A hunda na aChrétien ti sigigi hio na yâ ti Jérusalem tongana ala bâ “ aturugu angoro ” gbata ni 
 Jéhovah amû “ yingo vulu na ala so ahunda lo ” 
 “ Tongana i so i yeke sioni , i hinga lege ti mû matabisi ti nzoni na amolenge ti i , fade Babâ ti i na yayu aye mingi ahon pëpe ti mû Yingo Vulu na ala so ahunda Lo ? ” ​ — LUC 11 : 13 . 
 A yeke na angoi wa si e yeke mbilimbili na bezoin ti mungo maboko ti yingo vulu ? 
 ‘ MBI lingbi ti hon ndo ti kpale so na ngangu ti mbi wani pëpe . 
 A yeke gi na mungo maboko ti yingo vulu si mbi lingbi ti hon ndo ti tara so . ’ 
 Mo tene mara ti tënë so lâ oko awe ? 
 Mingi ti aChrétien atene mara ti tënë so awe . 
 Peut - être a yeke ye so mo tene na pekoni so mo mä a tene mo yeke na mbeni ngangu kobela . 
 Wala peut - être a yeke na ngoi so koli wala wali ti mo so mo na lo asara mariage aninga awe akui . 
 Wala peut - être a yeke na ngoi so kota vundu ato nda ti sara mo lakue , atâa so kozoni mo yeke na ngia mingi . 
 Na yâ ti angoi ti vundu so , mo pensé so tongana mo gbu lani ngangu , a yeke gi ngbanga ti so yingo vulu ti Jéhovah amû na mo “ kota ngangu ” so ahon ti so mo yeke ka na ni . ​ — 2 aCorinthien 4 : 7 - 9 ; Psaume 40 : 2 , 3 . 
 ( a ) Akpale wa atâ Chrétien ayeke tingbi na ni ? 
 ( b ) Ahundango tënë wa e yeke bâ ande na yâ ti article so ? 
 A lingbi atâ Chrétien atiri lakue na akota kpale nga na akangango lege so azo ti sese so , so ake Nzapa ayeke ga na ni . 
 Na ndo ni , Satan Zabolo lo wani lo yeke sara ngangu na adisciple ti Christ , na lo yeke sara ngangu bira na ala so “ abata komandema ti Nzapa , na ala bata tënë ti témoin ti Jésus . ” . 
 Tongaso , a yeke ye ti dongo bê pëpe tongana e yeke na bezoin ti tene yingo ti Nzapa amû ngangu na e laso mingi ahon ti kozo . 
 Ye wa e lingbi ti sara si e ngbâ lakue ti wara mungo maboko ti yingo vulu ti Nzapa mingi ? 
 Nga , ngbanga ti nyen a lingbi e hinga biani so a nzere na Jéhovah mingi ti mû na e ngangu so e yeke na bezoin ni na angoi so e yeke na yâ ti atara ? 
 Na popo ti atapande so Jésus amû , e yeke bâ ambeni use so akiri tënë na ahundango tënë so . 
 E zia ti sambela pëpe 
 3 , 4 . 
 Tapande wa Jésus amû lani ? 
 Tongana nyen Jésus afa so tënë so andu sambela ? 
 Mbeni oko ti adisciple ti Jésus ahunda lo lani , lo tene : “ Seigneur , Mo fa na e lege ti sambela . ” . 
 Ti kiri tënë , Jésus amû na adisciple ti lo ambeni tapande use so ague oko . 
 Kozo tapande ni ayeke na ndo ti mbeni zo so gene aga na ndo ti lo , na use tapande ni ayeke na ndo ti mbeni babâ so adengi mê ti mä molenge ti lo ti koli . 
 Zia e bâ oko na oko atapande use so . 
 Jésus atene : “ Zo [ wa ] na popo ti i ? 
 tongana lo yeke na ndeko , na lo gue na lo na bebi , lo tene na lo , Ndeko , mo mû mapa ota na mbi , teti mbeni ndeko ti mbi so alondo na lege , aga na da ti mbi gi fade fadeso , na mbi yeke na ye ti mû na lo pëpe ; na zo so ayeke na yâ da akiri tënë , Mo gi mbi pëpe . 
 A kanga yanda ti da awe , na amolenge ti mbi ayeke na mbi na ndo tange ; mbi lingbi londo ti mû mapa na mo pëpe . 
 Mbi tene na i , kamême lo ye ti londo ti mû mapa na lo pëpe teti lo yeke ndeko ti lo , me teti lo zia ti hunda pëpe , fade lo londo , lo mû na lo ye so lo ye . ” 
 Na pekoni , Jésus afa tongana nyen tapande so andu tënë ti sambela , lo tene : “ Mbi tene na i , i hunda , na fade a mû na i ; i gi , na fade i wara ; i golo yanga ti da , na fade a lungula na i . 
 Teti azo kue so ahunda awara , na zo so agi awara , na zo so agolo yanga ti da , fade a lungula na lo . ” ​ — Luc 11 : 5 - 10 . 
 Nyen la tapande ti koli so azia pëpe ti hunda ye afa na e na ndo bibe so a lingbi e duti na ni na ngoi so e yeke sambela ? 
 Nzoni tapande ti koli so azia pëpe ti hunda ye afa na e mara ti bibe so a yeke nzoni e duti na ni na ngoi so e yeke sambela . 
 Bâ so Jésus atene so koli so awara ye so lo hunda “ teti lo zia ti hunda pëpe ” . . 
 Tënë “ zia ti hunda pëpe ” asigigi gi fani oko na yâ ti Bible . 
 A yeke mbeni tënë ti yanga ti Grec so a kiri pekoni na tënë “ sarango ye na kamene pëpe ” . 
 Mingi ni , azo ayeke bâ sarango ye na kamene pëpe tongana mbeni sioni sarango ye . 
 Ye oko , tongana zo azia pëpe ti hunda mbeni ye so ayeke na lege ni na lo sara ni na kamene pëpe , a lingbi ti gonda lo ndali ni . 
 A yeke ye so zo so gene aga na ndo ti lo na yâ ti tapande ti Jésus asara ni . 
 Kamene asara lo pëpe ti ngbâ ti hunda ye so lo yeke na bezoin ni . 
 Teti so Jésus afa koli so tongana mbeni tapande so e lingbi ti mû pekoni , a yeke nzoni e kue e zia pëpe ti sambela . 
 Jéhovah aye si e ngbâ ‘ ti hunda , ti gi na ti golo yanga - da ’ . 
 Ye ti pekoni ayeke so fade lo yeke “ mû Yingo Vulu na ala so ahunda Lo . ” 
 Na ngoi ti Jésus , azo ayeke bâ yambango agene tongana nyen ? 
 Atâa so Jésus afa na e so a yeke nzoni e zia pëpe ti hunda Nzapa na lege ti sambela , lo fa na e nga nda ni so a yeke nzoni e sara tongaso . 
 Ti gbu nda ti tënë so polele , a yeke nzoni e hinga lege so azo so ayeke mä tapande ti Jésus lani ayeke bâ na tënë ti yambango agene . 
 Aversê ti Bible mingi afa so na ngoi so a sû Bible , yambango agene ayeke mbeni ye so azo amû na nene ni mingi , na mingi ni awakua ti Nzapa . 
 Ti ke ti yamba agene ayeke mbeni sioni sarango ye . 
 Tongana e gbu nda ti tënë so polele awe , zia e kiri e bâ tapande so Jésus amû . 
 Ngbanga ti nyen koli so awara gene na yâ ti tapande ti Jésus asara kamene pëpe ti zingo kamarade ti lo ? 
 Koli ti yâ ti tapande so awara mbeni gene na bê ti bï . 
 Koli ni abâ so a lingbi lo mû kobe na gene ti lo ni , me lo yeke na “ ye ti mû na lo pëpe ” . 
 Na lê ti lo , ye so ahunda ti tene lo sara ye hio ! 
 Atâa ye ni ayeke tongana nyen , a lingbi lo wara mbeni mapa . 
 Na tongaso lo gue na mbeni kamarade ti lo , na sân kamene , lo zingo lo . 
 Lo iri kamarade ti lo ni lo tene : “ Ndeko , mo mû mapa ota na mbi . ” 
 Lo zia ti hunda pëpe juska kamarade ti lo ni amû na lo ye so lo yeke na bezoin ni . 
 A yeke gi na ngoi so lo wara mapa ni awe si lo lingbi ti yamba gene ti lo nzoni . 
 Tongana mbeni ye agbu bê ti mo mingi , hunda ni fani mingi 
 Ye wa ayeke pusu e ti ngbâ lakue ti sambela ti wara yingo vulu ? 
 Ye wa tapande so afa na e na ndo nda ni so e yeke zia pëpe ti sambela ? 
 Koli so azia pëpe ti hunda mapa ndali ti so lo bâ so a lingbi lo wara ni si lo yamba na gene ti lo nzoni . 
 Tongana mapa ayeke dä pëpe , lo lingbi ande ti yamba gene ti lo ni nzoni pëpe . 
 Legeoko nga , teti e hinga so a lingbi e wara yingo vulu ti Nzapa si e sara kusala ti e tongana atâ Chrétien , e yeke ngbâ ti sambela Nzapa ti hunda yingo vulu ti lo . 
 Sân yingo ti Nzapa , e lingbi ti sara kusala ti e nzoni pëpe . 
 Mo bâ kota ye so e lingbi ti gboto na yâ ti tapande so ? 
 Tongana e bâ yingo ti Nzapa tongana mbeni ye so e yeke tâ na bezoin ni , kite ayeke dä pëpe so e yeke ngbâ lakue ti hunda ni . 
 9 , 10 . ( a ) Mû mbeni tapande ti fa ngbanga ti nyen e yeke na bezoin ti ngbâ lakue ti sambela Nzapa ti mû na e yingo ti lo . ( b ) A yeke nzoni e hunda tere ti e na atënë wa ? 
 Ngbanga ti nyen ? 
 Ti mû maboko na e ti bâ tongana nyen ngbongboro tënë ti yâ ti tapande so andu ngoi ti e laso , bâ so mbeni zo ti yâ ti sewa ti mo atï kobela na bê ti bï . 
 Mo yeke zingo mbeni docteur ti mû maboko na mo ? 
 Mo yeke sara ni pëpe tongana kobela ni ayeke ngangu pëpe . 
 Ye oko , tongana a yeke kobela ti bê la abi lo , mo yeke sara kamene pëpe ti iri mbeni docteur . 
 Ndali ti nyen ? 
 Ndali ti so mo yeke na yâ ti mbeni ye so ahunda ti tene mo sara ye hio . 
 Mo bâ so a yeke kota ye ti tene mbeni zo so ahinga ye nzoni na ndo ti kobela ni amû maboko na mo . 
 Tongana mo hunda mungo maboko pëpe , zo ni alingbi ti kui . 
 Legeoko nga , e lingbi ti tene so aChrétien ayeke na yâ ti mbeni kpale so ahunda lakue ti tene ala sara ye hio . 
 Senge pëpe , ngbanga ti so Satan ayeke tambela tongana “ bamara so atoto , ” na lo yeke gi ti te e . 
 Ti tene e kui pëpe na lege ti yingo , a lingbi e wara mungo maboko ti yingo ti Nzapa . 
 Tongana e hunda mungo maboko ti Nzapa pëpe , e lingbi ti wara sioni . 
 Tongaso , e yeke zia pëpe ti hunda Nzapa ti mû na e yingo vulu ti lo . 
 A yeke gi na sarango tongaso si e lingbi ti wara ngangu so e yeke na bezoin ni ti ‘ gbu ngangu juska na nda ni ’ . ​ — Matthieu 10 : 22 ; 24 : 13 . 
 Tongaso , a yeke kota ye ti tene ngoi na ngoi e hunda tere ti e : ‘ Biani , tongana mbi yeke hunda mbeni ye na Nzapa , mbi yeke zia pëpe ti hunda ye ni ? ’ 
 E girisa pëpe so tongana e hinga na bê ti e kue so e yeke na bezoin ti mungo maboko ti Nzapa , e yeke sambela ti hunda yingo vulu ti lo mingi ahon ti kozo . 
 Ye wa apusu e ti zia bê kue na Nzapa na yâ sambela ? 
 Tongana nyen Jésus atingbi tapande ti mbeni babâ na molenge ti lo ti koli na sambela ? 
 Tapande so Jésus amû na ndo koli so awara gene , so azia pëpe ti hunda ye agboto lê na ndo bibe ti mbeni zo so ayeke sambela : wamabe . 
 Use tapande ni agboto lê na ndo bibe ti zo so amä sambela : Jéhovah Nzapa . 
 Jésus atene : “ Babâ [ wa ] na popo ti i , tongana molenge ti lo [ ti koli ] ahunda susu , fade lo mû na lo ngbo na place ti susu ni ? 
 Wala tongana lo hunda para , lo mû na lo kpalakongo ? ” 
 Jésus afa nda ni lo tene : “ Tongaso , tongana i so i yeke sioni , i hinga lege ti mû matabisi ti nzoni na amolenge ti i , fade Babâ ti i na yayu aye mingi ahon pëpe ti mû Yingo Vulu na ala so ahunda Lo ? ” ​ — Luc 11 : 11 - 13 . 
 Na lege wa tapande ti mbeni babâ so adengi mê na ye so molenge ti lo ahunda afa so Jéhovah ayeke nduru ti kiri tënë na asambela ti e ? 
 Jésus amû tapande ti mbeni babâ so ayeda na ye so molenge ti lo ahunda na lo ti fa bibe so Jéhovah ayeke na ni na mbage ti azo so ayeke sambela lo ti mû maboko na ala . 
 Kozoni kue , bâ kangbi so ayeke na popo ti atapande use so . 
 Nde na koli ti yâ ti kozo tapande so , so ayeke nduru pëpe ti mû ye na kamarade ti lo , Jéhovah ayeke tongana mbeni babâ so ayeke bi bê na molenge ti lo nga lo yeke nduru ti mû na lo ye so lo hunda . 
 Jésus akiri afa so Jéhovah ayeke nduru ti mû ye na e na lege so lo mû tapande na ndo ti mbeni babâ so ayeke na sese ti gboto lê na ndo ti Babâ ti e ti yayu . 
 Lo tene tongana mbeni babâ so ayeke “ sioni ” ndali ti so lo yeke wasiokpari amû nzoni matabisi na molenge ti lo , e lingbi mingi ahon ti ku ti tene Babâ ti e ti yayu so ayeke na nzara ti mû ye amû yingo vulu ti lo na awakua ti lo so ayeke na sese ! ​ — Jacques 1 : 17 . 
 Ye wa a lingbi e hinga biani na ngoi so e sambela Jéhovah ? 
 Ye so aye ti tene nyen na e ? 
 A ye ti tene so tongana e hunda Babâ ti e ti yayu ti mû na e yingo vulu ti lo , e hinga biani so a yeke nzere na lo mingi ti mû ni na e . 
 Tongana e ngbâ lakue ti sambela Jéhovah na peko ti tere ndali ni , lo yeke tene lâ oko pëpe mara ti tënë so na e : “ Mo gi mbi pëpe . 
 A kanga yanga ti da awe . ” . 
 Nde na so , ti fa na e ye so a yeke nzoni e ngbâ ti sara , Jésus atene : “ I hunda , na fade a mû na i ; i gi , na fade i wara ; i golo yanga ti da , na fade a lungula na i . ” . 
 Biani , Jéhovah ayeke ‘ kiri tënë na e tongana e iri Lo . ’ ​ — Psaume 20 : 10 ; 145 : 18 . 
 ( a ) Bibe wa so ayeke na lege ni pëpe ambeni zo ayeke gi bê ti ala dä na ngoi so ala tingbi na atara ? 
 ( b ) Ngbanga ti nyen e lingbi ti zia bê ti e kue na Jéhovah na yâ sambela na ngoi so e yeke na yâ ti atara ? 
 Tapande ti Jésus na ndo mbeni babâ so ayeke bi bê na molenge ti lo afa nga so nzobe ti Jéhovah ayeke kota mingi ahon nzobe so mbeni babâ alingbi ti fa na mbage ti molenge ti lo . 
 Ye oko , a lingbi e tene lâ oko pëpe so akpale so e yeke wara afa so Nzapa ake e awe . 
 A yeke kota wato ti e Satan la aye si e bi bê ti e tongaso . 
 Mbeni ye oko na yâ ti Bible amû lege na e pëpe ti fâ ngbanga na ndo e wani tongaso . 
 Jéhovah atara e lâ oko pëpe na “ sioye ” . . 
 Lo yeke zia na ndo e pëpe mbeni tara so ayeke sara sioni na e tongana ti so ngbo wala kpalakongo ayeke sara sioni na zo . 
 Babâ ti e ti yayu ayeke mû ‘ ye ti nzoni na ala so ahunda Lo . ’ . 
 Biani , tongana e hinga so Jéhovah ayeke sara ye na nzobe nga lo ye mingi ti mû maboko na e , aye so ayeke pusu e ti zia bê kue na lo na ngoi so e yeke sambela . 
 Tongana e sara tongaso , e lingbi ande ti fa oko bibe ti wasungo psaume so atene : “ Biani , Nzapa amä mbi awe , Lo mä tënë ti sambela ti mbi . ” ​ — Psaume 10 : 17 ; 66 : 19 . 
 Lege so yingo vulu ayeke mû maboko na e 
 ( a ) Zendo wa Jésus amû lani na ndo yingo vulu ? 
 ( b ) Mbeni lege so yingo vulu ayeke mû maboko na e ayeke so wa ? 
 Ngoi kete kozo ti tene Jésus akui , lo kiri na ndo ti atënë ti dengo bê so ayeke na yâ ti atapande so lo mû . 
 Na ngoi so lo yeke sara tënë na ndo yingo vulu , Jésus atene na abazengele ti lo , lo tene : “ Fade Mbi hunda Babâ , na fade Lo mû na i mbeni Consolateur si Lo lingbi duti na i lakue lakue . ” . 
 Tongaso , Jésus amû zendo so fade wamungo maboko wala yingo vulu ayeke duti na adisciple ti lo na yâ ti ngoi so ayeke ga , na a ndu ngoi ti e nga . 
 Mbeni oko ti akpengba lege so yingo vulu ayeke mû maboko na e laso ayeke so wa ? 
 Yingo vulu ayeke mû maboko na e ti gbu ngangu na gbele atara nde nde . 
 Na lege wa ? 
 Bazengele Paul , so atara asi nga na lo afa na yâ ti lettre so lo tokua na aChrétien ti Corinthe tongana nyen yingo ti Nzapa amû maboko na lo . 
 Zia e bâ na nduru tënë ambeni tënë ti yâ ti lettre so . 
 Tongana nyen e lingbi peut - être ti duti na yâ ti oko mara ti kpale ti Paul ? 
 Kozoni kue , Paul afa lani polele na amba ti lo Chrétien so lo yeke tiri na ‘ kî na yâ tere ti lo , ’ mbeni kpale so lo yeke na ni . 
 Na pekoni , lo tene : “ Mbi hunda Seigneur [ Jéhovah ] lege ota ti lungula ye so . ” . 
 Atâa so Paul atoto na Nzapa ti zi kpale so , kpale ni angbâ lakue . 
 Peut - être mo yeke na yâ ti mara ti kpale so laso . 
 Legeoko tongana ti Paul , peut - être mo sambela lani Jéhovah na peko ti tere na mo zia bê kue na lo nga mo hunda na lo ti zi tara ni . 
 Ye oko , atâa so mo hunda lo fani mingi ti zi kpale ni , mo ngbâ lakue na yâ ni . 
 Ye so aye ti fa so Jéhovah akiri tënë na sambela ti mo pëpe nga yingo vulu ti lo ayeke mû maboko na mo pëpe ? 
 A yeke tongaso oko pëpe ! . 
 Zia e bâ ye so bazengele Paul atene na pekoni . 
 Tongana nyen Jéhovah akiri tënë lani na asambela ti Paul ? 
 Ti kiri tënë na asambela ti Paul , Nzapa atene : “ Grâce ti Mbi alingbi na mo , teti na ndo so ngangu ayeke pëpe , ngangu ti Mbi alingbi kue . ” 
 Paul atene : “ Tongaso mbi yeke na ngia mingi ahon ti yä iri ti mbi teti ngangu pëpe ti mbi , si ngangu ti Christ alingbi duti na ndo mbi [ tongana tente , NW , ] . ” . 
 Tongana Paul asara lani tënë ti ngangu ti Nzapa so aduti na ndo ti lo , lo sara kusala na mbeni tënë so afa so na lege ti Christ , ngangu ti Nzapa abata lo tongana mbeni tente , mbeni ye so ayeke tongana bâche so a bi na li ti oto ti bata na akungba . 
 Laso nga , Jéhovah ayeke kiri tënë na asambela ti e legeoko tongaso . 
 Jéhovah ayeke bata awakua ti lo tongana ti so zo ayeke bi bâche na li ti oto ti bata na akungba . 
 Ngbanga ti nyen e lingbi ti gbu ngangu na gbele atara ? 
 Ti tâ tënë ni , mbeni bâche alingbi pëpe ti kanga lege na ngu - nzapa ti pika wala ti kanga lege na pupu ti ya , me a lingbi kamême ti bata akungba so ayeke na gbe ni . 
 Legeoko nga , “ ngangu ti Christ ” so ayeke bata e ayeke kanga lege pëpe na akpale wala aye ti ngangu ti si na e . 
 Ye oko , a yeke bata e na lege ti yingo na asioni ye ti sese so nga na bira so Satan , mokonzi ti sese ayeke sara na e . 
 Tongaso , atâa mo yeke tiri na mbeni kpale so Nzapa ‘ alungula ’ ni pëpe , zia mo hinga na bê ti mo kue so Jéhovah ahinga ngangu so mo yeke sara , na lo sara mbeni ye ti fa so lo ‘ mä toto ti mo ’ . . 
 Paul atene : “ Nzapa ayeke Be - Ta - Zo , fade Lo zia handa ahon ngangu ti i pëpe ; me legeoko na handa so , fade Lo leke lege ti sigigi nga , si i lingbi gbu ngangu . ” ​ — 1 aCorinthien 10 : 13 ; aPhilippien 4 : 6 , 7 . 
 Ye wa mo leke na bê ti mo ti sara ? 
 Ngbanga ti nyen ? 
 A yeke tâ tënë so a hinga “ lâ ti nda ni ” ti sese so ake Nzapa tongana mbeni ngoi so “ lâ ti ye ti ngangu aga . ” . 
 Atâa so kue , awakua ti Nzapa alingbi ti luti na gbele akpale ti ngoi so . 
 Ngbanga ti nyen ? 
 Ngbanga ti so yingo vulu ti Nzapa ayeke mû maboko na ala nga ayeke bata ala . 
 Na Jéhovah amû yingo vulu ti lo so na bê ti lo kue nga mingi mingi na azo kue so azia pëpe ti hunda ni na lo nga ala zia bê kue na lo . 
 Tongaso , zia e leke na bê ti e kue ti ngbâ ti sambela Nzapa lâ oko oko ti mû na e yingo vulu ti lo . ​ — Psaume 34 : 7 ; 1 Jean 5 : 14 , 15 . 
 Fade mo kiri tënë tongana nyen ? 
 • A lingbi e sara nyen ti wara yingo vulu ti Nzapa ? 
 • Ngbanga ti nyen e hinga na bê ti e kue so fade Jéhovah ayeke mû yingo vulu ti lo na e tongana e hunda ni na lo ? 
 • Na lege wa yingo vulu ayeke mû maboko na e ti gbu ngangu na gbele atara ? 
 [ Foto na lembeti 13 ] 
 Ye wa e lingbi ti manda na yâ ti tapande ti Jésus na ndo mbeni koli so azia pëpe ti hunda ye ? 
 [ Foto na lembeti 15 ] 
 Mo yeke ngbâ lakue ti sambela ti wara yingo vulu ti Nzapa ? 
 [ Foto na lembeti 16 ] 
 E manda nyen na yâ ti tapande ti Jésus na ndo mbeni koli so ayeke bi bê na molenge ti lo ? 
 Fade Jéhovah ‘ afâ ngbanga ti ala na lege ni ’ 
 “ Fade Nzapa afâ ngbanga ti ala [ na lege ni , NW ] pëpe ? 
 ala so Lo iri ala na gigi , ala so atoto na Lo lâ na bï . ” ​ — LUC 18 : 7 . 
 Aita wa ayeke kpengba mo ? 
 Ngbanga ti nyen ? 
 NA POPO ti aTémoin ti Jéhovah na ndo ti sese kue , mo yeke wara akoli na awali Chrétien so asara na Jéhovah be - ta - zo teti angu mingi awe . 
 Mo hinga ambeni ti ita so nzoni ? 
 Peut - être mo yeke bi bê na ndo mbeni ita - wali so aga mbakoro awe , na so awara batême a sara angu mingi fadeso awe , me so ayeke manke bungbi kirikiri pëpe . 
 Wala mo lingbi peut - être ti bi bê na ndo mbeni ita - koli so aga mbakoro awe , na so teti angu mingi fadeso ayeke mû maboko yenga na yenga na kapa ti fango tënë so kongregation aleke . 
 Biani , mingi ti abe - ta - zo so atene ti ala so , ti si na ngoi so , Harmaguédon ahon awe . 
 Ye oko , atâa so sioni sese ti laso angbâ , ye so abuba pëpe ziango bê ti ala na yâ ti azendo ti Jéhovah wala a sara nga pëpe si ala nze ti ‘ gbu ngangu juska na nda ni ’ . . 
 Kpengba mabe so awakua be - ta - zo ti Jéhovah so afa ayeke biani mbeni ye so akpengba aita kue na yâ ti kongregation . ​ — Psaume 147 : 11 . 
 Ye wa so asi amû na e vundu mingi ? 
 Ye oko , na ambeni ngoi , ambeni ita alingbi ti sara ti ala ye nde . 
 Ambeni ita afa tënë teti angu mingi awe , me tongana ngoi ayeke hon , mabe ti ala na mbage ti Jéhovah awoko na ala kaï ti ga na bungbi ti aChrétien . 
 Vundu asara e mingi ti bâ amba ti e so e na ala e yeke voro Jéhovah kozo azia lo , nga na bê ti e kue e ye ti ngbâ ti mû maboko na “ ngasangbaga ” oko oko “ so agirisa ” ti kiri na yâ ti yangbo ni . 
 Atâa so mabe ti ambeni Chrétien atï , ambeni angbâ lakue be - ta - zo , na ye so asara si ambeni hundango tënë abâ gigi . 
 Ye wa amû maboko na gbâ ti aTémoin ti Jéhovah ti ngbâ ti bata mabe so ala yeke na ni na yâ azendo ti Jéhovah na ngoi so mabe ti ambeni atï ? 
 Ye wa e wani e lingbi ti sara ti ngbâ ti hinga biani so ‘ kota lâ ti Jéhovah ’ aga nduru ? . 
 Zia e bâ mbeni tapande so ayeke na yâ ti Évangile ti Luc . 
 Mbeni gbotongo mê teti azo so ayeke na fini “ tongana Molenge Ti Zo asi ” 
 Tapande ti womua na juge alingbi mbilimbili ti mû maboko na azo wa ? 
 Ngbanga ti nyen ? 
 Na Luc chapitre 18 , Jésus amû mbeni tapande na ndo mbeni womua na mbeni juge . 
 Tapande so ague oko na tapande ti mbeni zo so awara gene na so azia pëpe ti hunda ye na kamarade ti lo , so e sara lisoro na ndo ni na yâ ti article so ahon . 
 Ye oko , aversê so angoro aversê ti tapande ti womua na juge so afa na e so atënë ni andu mingi ni azo so ayeke na fini na ngoi so “ Molenge Ti Zo asi ” na yâ ti ngangu ti Royaume ti lo , ngoi so ato nda ni na ngu 1914 . ​ — Luc 18 : 8 . 
 * 
 Ye wa Jésus asara tënë na ndo ni kozo ti tene lo mû tapande so ayeke na Luc chapitre 18 ? 
 Kozo ti tene Jésus amû tapande ti womua na juge , lo tene so aye so ayeke si ayeke fa polele singo ti lo na yâ ti ngangu ti Royaume “ legeoko tongana nyekpa ” so “ asu na mbage oko na gbe yayu na asu juska na mbeni mbage na gbe yayu ” . . 
 Ye oko , mingi ti azo so ayeke na fini na “ lâ ti nda ni ” ayeke bi bê pëpe na aye so afa polele so Jésus asi awe . 
 Ndali ti nyen ? 
 Ndali ti a - oko nda ti tënë so apusu lani azo ti ngoi ti Noé na ti Lot ti mä pëpe agbotongo mê ti Jéhovah . 
 Na ngoi ni so , azo ‘ ate , ala nyon , ala vo ye , ala kä ye , ala lu le - kobe , na ala sara da juska lâ ni so a fâ ala kue . ’ . 
 Ala girisa fini ti ala ndali ti so ala zia si akusala ti ala ti lâ oko oko amû ngoi ti ala kue na tongaso ala yeke na ngoi pëpe ti bi bê na ndo ti ye so bê ti Nzapa aye . 
 Laso nga , mingi ti azo ayeke sara ye legeoko tongaso na lege so ala yeke bi tere ti ala kue na yâ ti akusala ti ala ti lâ oko oko , na ala ke ti bâ aye so afa polele so sioni sese ti laso aga nduru ti hunzi . ​ — Luc 17 : 30 . 
 ( a ) Jésus agboto lani mê ti azo wa ? 
 Ngbanga ti nyen ? 
 ( b ) Ye wa asara si mabe ti ambeni ita atï ? 
 Biani , Jésus ayeke gi bê ti lo lani mingi so sese ti Satan alingbi ti gboto lê ti adisciple ti lo nga , na même ala lingbi ti “ kiri ” na yâ ti aye so ala zia awe . 
 Na a yeke ye so asi biani na ambeni Chrétien . 
 Teti angu mingi , aita so ayeke gi na kota nzara ti tene Jéhovah afuti sioni sese ti laso . 
 Ye oko , tongana Harmaguédon asi pëpe na ngoi so ala ku , bê ti ala anze . 
 Bê ti ala anze ndali ti so ala bâ ti ala so lango ti fango ngbanga ti Jéhovah angbâ ti yo . 
 Ala dë na yâ fango tënë , na yeke yeke , akusala ti sese so amû ngoi ti ala kue na tongaso ala yeke na ngoi mingi pëpe ti bi bê na ndo aye ti yingo . 
 A si na mbeni ngoi , ala “ kiri ” na yâ ti aye so ala zia awe . 
 So ayeke ye ti mawa biani ! 
 ‘ A lingbi e sambela lakue ’ 
 6 - 8 . ( a ) Fa tapande ti womua na juge . ( b ) Tongana nyen Jésus afa nda ti tapande so ? 
 Nyen la e lingbi ti sara si ziango bê ti e na yâ gango tâ tënë ti azendo ti Jéhovah akiri na peko pëpe ? . 
 Jésus akiri tënë na hundango tënë so tâ gi na peko ti so lo gboto mê ti adisciple ti lo ti kiri mbeni pëpe na yâ ti sioni sese ti Satan . 
 Luc atene so Jésus “ asara tënë na ala na parabole ti fa na ala [ so ] a lingbi ala sambela lakue , ala zia pëpe . ” 
 Jésus atene : “ Mbeni juge ayeke na mbeni kodoro , lo kpe mbeto ti Nzapa pëpe , na lo yekia mbeni zo oko pëpe . 
 Mbeni womua ayeke na yâ kodoro ni kâ , na lo ga lege mingi na juge so , lo tene na lo , Mo fâ ngbanga ti mbi [ na lege ni , NW ] na li ti wato ti mbi . 
 Kozoni , juge ni ayeda pëpe , me na pekoni , lo tene na bê ti lo , Kamême mbi kpe mbeto ti Nzapa pëpe na mbi yekia mbeni zo oko pëpe , me teti womua so aga ti hunda mbi lakue , fade mbi fâ ngbanga ti lo [ na lege ni , NW ] ; wala peut - être na lege ti gango ti lo lakue fade lo lungula ngangu ti mbi . ” 
 Na peko ti so Jésus asara tënë so awe , lo fa nda ni , lo tene : “ I mä tënë so juge ti kirikiri so atene . 
 Fade Nzapa afâ ngbanga ti ala [ na lege ni , NW ] pëpe ? 
 ala so Lo iri ala na gigi , ala so atoto na Lo lâ na bï , kamême bê ti Lo anze na ala pëpe . 
 Mbi tene na i , fade Lo fâ ngbanga ti ala [ na lege ni , NW ] fade fade . 
 Me tongana Molenge Ti Zo asi , fade Lo wara mabe na sese ? ” ​ — Luc 18 : 1 - 8 . 
 ‘ Mo fâ ngbanga ti mbi na lege ni ’ 
 Kota tënë ti tapande ti womua na juge ayeke nyen ? 
 Kota tënë so ayeke na gunda ti pendere tapande so asigigi polele . 
 Jésus nga na azo use so lo sara tënë ti ala na yâ ti tapande ni asara tënë na ndo ti kota tënë so . 
 Womua ni adema tere ti lo , lo tene : ‘ Mo fâ ngbanga ti mbi na lege ni . ’ 
 Juge ni atene : ‘ Fade mbi fâ ngbanga ti lo na lege ni . ’ 
 Jésus ahunda tënë so : ‘ Fade Nzapa afâ ngbanga ti ala na lege ni pëpe ? ’ 
 Na ndo Jéhovah , Jésus akiri tënë lo tene : ‘ Fade Lo fâ ngbanga ti ala na lege ni fade fade . ’ . 
 Lawa mbilimbili si Nzapa ayeke ‘ fâ ngbanga ti ala na lege ni ’ ? 
 ( a ) Lawa si a fâ ngbanga na lege ni na ngoi ti akozo Chrétien ? 
 ( b ) Lawa si a yeke fâ ande ngbanga ti awakua ti Nzapa ti laso na lege ni ? 
 A yeke sara ni tongana nyen ? 
 Na ngoi ti akozo Chrétien , “ lâ ti futa kula ” ( wala “ alango so Nzapa ayeke kiri na azo peko ti aye ti sioni so kue ala sara ” , Kingdom Interlinear ) asi na ngu 70 na ngoi so a futi Jérusalem na temple ti lo . 
 Ti awakua ti Nzapa ti laso , Jéhovah ayeke fâ ande ngbanga ti ala na lege ni na “ kota lâ ” ti lo . 
 Na ngoi ni so , fade Jéhovah ayeke “ kiri pono na ala so asara ye ti pono ” na awakua ti lo “ tongana [ Jésus Christ a ] ga ti futa kula na azo so ahinga Nzapa pëpe , na ala so ake ti mä Tene - nzoni ti Seigneur ti e Jésus . ” ​ — 2 aThessalonicien 1 : 6 - 8 ; aRomain 12 : 19 . 
 Na lege wa a yeke fâ ande ngbanga na lege ni “ fade fade ” ? 
 Ye oko , Jésus adë bê ti e so Jéhovah ayeke fâ ande ngbanga na lege ni “ fade fade . ” 
 E lingbi ti gbu nda ti tënë so tongana nyen ? 
 Mbeti ti Nzapa atene so “ kamême bê ti [ Jéhovah ] anze na ala pëpe ” , lo yeke fâ ande hio ngbanga ti ala na lege ni na tâ ngoi ni . 
 Tongana Moa aga lani na ngoi ti Noé , a futi azo ti sioni fade fade . 
 Legeoko nga , tongana wâ alondo na yayu atï na ndo ti azo ti sioni na ngoi ti Lot , a futi ala kue . 
 Jésus atene : “ Fade a yeke tongaso na lâ ni so Molenge Ti Zo asi . ” . 
 “ Fade fade ye ti futi ” ayeke kiri ti tï na ndo ti azo ti sioni ti laso . 
 Biani , e hinga na bê kue so Jéhovah alingbi pëpe ti zia si lango so lo diko ti fâ ngbanga na ndo sioni sese ti Satan ahon . 
 ‘ Fade Lo fâ ngbanga ti ala na lege ni ’ 
 12 , 13 . ( a ) Na lege wa tapande ti Jésus na ndo womua na juge afa na e mbeni kpengba ye ti manda ? 
 ( b ) E hinga tongana nyen so Jéhovah ayeke mä sambela ti e na lo yeke fâ ngbanga na lege ni ? 
 Tapande so Jésus amû na ndo womua na juge agboto lê ti e na ndo ambeni kpengba tâ tënë . 
 Ti fa nda ti tapande ni , Jésus atene : ‘ I mä tënë so juge ti kirikiri so atene . 
 Fade Nzapa afâ ngbanga ti ala na lege ni pëpe ? 
 ala so Lo iri ala na gigi . ’ 
 Ti tâ tënë ni , Jésus agi lani pëpe ti zia kamba na popo ti Jéhovah na juge so mo bâ mo tene Jéhovah ayeke sara nga ye na mbage ti awakua ti lo tongana ti juge so . 
 Nde na so , Jésus afa na adisciple ti lo mbeni kpengba ye ti manda na ndo Jéhovah na lege so lo gboto lê ti ala na ndo kangbi so ayeke na popo ti Nzapa na juge so . 
 Kangbi wa ayeke na popo ti ala ? 
 Juge ti yâ ti tapande ti Jésus ayeke “ juge ti kirikiri ” , me Jéhovah ayeke “ Juge ti mbilimbili ” . . 
 Juge ni abi bê ti lo kete pëpe na ndo womua ni , me ti Jéhovah , lo yeke bi bê ti lo na azo oko oko kue . 
 Juge ni aye pëpe ti mû maboko na womua ni , me ti Jéhovah , lo yeda na bê ti lo kue ti mû maboko na azo so asara na lo , na lo yeke nduru ti sara ni . 
 Ye wa e manda dä ? 
 Tongana juge ti kirikiri so amä demango tere ti womua so na lo fâ ngbanga ti lo na lege ni , a yeke nzere ande na Jéhovah mingi ti mä sambela ti awakua ti lo na ti fâ ngbanga ti ala biani na lege ni ! ​ — aProverbe 15 : 29 . 
 Ngbanga ti nyen a yeke nzoni ti ngbâ lakue ti duti na mabe na yâ gango ti lâ ti fango ngbanga ti Nzapa ? 
 Tongaso , azo so ayeke na mabe mbeni pëpe na yâ gango ti lâ ti fango ngbanga ti Nzapa asara mbeni kota faute . 
 Ngbanga ti nyen ? 
 Ngbanga ti so ala mä na bê mbeni pëpe so ‘ kota lâ ti Jéhovah ’ ayeke nduru , sarango ye ti ala afa so ala yeke na kite na ndo gango tâ tënë ti azendo ti Jéhovah . 
 Me zo oko pëpe ayeke na raison ti tene so Nzapa ayeke be - ta - zo pëpe . 
 Mbeni nzoni tënë ti tene e oko oko kue e hunda tere ti e na ni ayeke so : “ Mbi mveni mbi yeke ngbâ be - ta - zo ? ” 
 A yeke tâ gi oko tënë so Jésus ahunda na hunzingo ti tapande ti womua na juge so la . 
 ‘ Fade lo wara mabe [ so ] na sese ? ’ 
 ( a ) Hundango tënë wa Jésus asigigi na ni ? 
 Ngbanga ti nyen ? 
 ( b ) A yeke nzoni e hunda tere ti e na tënë wa ? 
 Jésus asigigi na kpengba hundango tënë so , lo tene : “ Tongana Molenge Ti Zo asi , fade Lo wara mabe [ so , NW , ] na sese ? ” . 
 Tënë ‘ mabe so ’ , so Jésus asara tënë ni ge ayeke nde na senge tënë ti mabe , me a yeke mbeni mbilimbili mara ti mabe so womua so ayeke na ni . 
 Jésus akiri tënë lani pëpe na hundango tënë ti lo so . 
 Lo sigigi na hundango tënë so ti mû lege na adisciple ti lo ti gbu li na ndo ti mara ti mabe so ala yeke na ni . 
 Wala mabe ti ala ato nda ti woko na tongaso a lingbi ti sara ande si ala kiri na yâ ti aye so ala zia awe ? 
 Wala ala yeke na mara ti mabe ti womua so ? 
 Laso nga , a yeke nzoni e oko oko kue e hunda tere ti e tongaso : ‘ “ Molenge Ti Zo ” ayeke bâ so mbi yeke na mara ti mabe wa ? ’ 
 Mara ti mabe wa womua so ayeke lani na ni ? 
 Ti tene e duti na popo ti azo so Jéhovah ayeke fâ ande ngbanga ti ala na lege ni , a yeke nzoni e sara ye tongana ti womua so . 
 Mara ti mabe wa lo yeke lani na ni ? 
 Lo fa mabe ti lo na lege so lo ‘ ga lege mingi na juge so , lo tene na lo , Mo fâ ngbanga ti mbi na lege ni ’ . 
 Womua so ague lani lege mingi ti bâ mbeni juge so ayeke mbilimbili pëpe juska lo fâ ngbanga ti lo na lege ni . 
 Ye so amû lege na awakua ti Jéhovah laso ti hinga biani so fade Jéhovah ayeke fâ ngbanga ti ala na lege ni , atâa lo sara ni pëpe na ngoi so ala ku tere ti ala na ni . 
 Ahon so , ala fa so ala zia bê ti ala kue na azendo ti Jéhovah na lege so ala yeke ngbâ lakue ti sambela lo ; biani , ala yeke ‘ toto na Lo lâ na bï ’ . . 
 Ti tâ tënë ni , tongana mbeni Chrétien azia ti sambela ti tene Nzapa afâ ngbanga ti azo ti lo na lege ni , lo fa so lo yeke na mabe mbeni pëpe so fade Jéhovah ayeke sara mbeni ye ngbanga ti awakua ti lo . 
 Anda ti tënë wa apusu e ti ngbâ lakue ti sambela nga ti duti na mabe so lâ ti fango ngbanga ti Jéhovah ayeke si ande biani ? 
 Teti so dutingo ti womua so ayeke nde , ye so afa na e so e yeke na ambeni nda ti tënë ti ngbâ lakue ti sambela . 
 Tara ti bâ ambeni kangbi so ayeke na popo ti dutingo ti e na ti womua so . 
 Womua ni angbâ lakue ti ga ti bâ juge ni atâa so mbeni zo oko ti wa lo ti sara ni ayeke dä pëpe ; me ti e , Mbeti ti Nzapa awa e mingi ti “ zia ti sambela pëpe . ” . 
 Mbeni ye oko ti dë bê ti womua ni so fade a yeke yeda na ye so lo hunda ayeke dä pëpe ; me ti e , Jéhovah adë bê ti e so fade lo yeke fâ ngbanga ti e na lege ni . 
 Na lege ti prophète ti lo , Jéhovah atene : “ Tongana tënë ni asi fade pëpe , mo ku ; fade a ga biani , a manke pëpe . ” . 
 Womua ni ayeke pëpe na mbeni wamungo maboko so alingbi ti sara tënë na place ti lo na ti sara si tënë ti lo ni ane . 
 Me ti e , e yeke na mbeni ngangu wamungo maboko , Jésus so “ Lo yeke na koti ti Nzapa , Lo yeke sambela teti e ! ” . 
 Tongaso , tongana womua so , atâa akpale so lo yeke na ni lo ngbâ lakue ti hunda juge so na beku so gbandangba lo lingbi ti fâ ngbanga ti lo na lege ni , e lingbi mingi ahon ti ngbâ lakue ti duti na mabe so lâ ti fango ngbanga ti Jéhovah ayeke si ande biani ! 
 Na lege wa sambela ayeke kpengba mabe ti e na ayeke sara si a fâ ngbanga ti e na lege ni ? 
 Tapande ti womua so afa na e so kamba ayeke na popo ti sambela na mabe ; a fa nga na e so ti ngbâ ti sambela ayeke kanga lege na aye so alingbi ti sara si mabe ti e awoko . 
 Me , ye so aye ti tene pëpe so ti sambela gi teti lê ti zo alingbi ti sara si mabe ti e atï pëpe . 
 Tongana bê ti e apusu e ti sambela ngbanga ti so e bâ so e yeke tâ na bezoin ti tene Nzapa amû maboko na e , mara ti sambela tongaso ayeke sara si e ga nduru na Nzapa nga ayeke sara si mabe ti e akpengba . 
 Teti so a hunda ti tene zo aduti na mabe tongana lo ye ti sö fini ti lo , a yeke ye ti dongo bê pëpe tongana Jésus ahunda na adisciple ti lo ti “ sambela lakue ” na ti “ zia pëpe . ” . 
 Biani , atâa e sambela wala e sambela pëpe , ‘ kota lâ ti Jéhovah ’ ayeke ga lakue . 
 Me ti tene a fâ ngbanga ti e na lege ni na e sö fini ti e na lâ ti bira ti Nzapa , a lingbi e duti na mabe , e sara ye mbilimbili nga e ngbâ lakue ti sambela . 
 E yeke fa tongana nyen so e hinga na bê ti e biani so ‘ fade Nzapa ayeke fâ ngbanga na lege ni ’ ? 
 Tongana ti so e dabe ti e na ni , Jésus ahunda tënë so : ‘ Tongana Molenge Ti Zo asi , fade Lo wara mabe so na sese ? ’ 
 Kiringo tënë ti kpengba hundango tënë so ayeke so wa ? 
 E yeke na ngia mingi so na ndo lê sese kue , awakua ti Jéhovah kutu mingi so ayeke be - ta - zo afa na lege ti asambela ti ala , be - nze - pepe ti ala nga na gbungo ngangu ti ala so ala yeke na mabe so biani . 
 Tongaso , kiringo tënë na hundango tënë ti Jésus so ayeke “ ën ” ! 
 Biani , atâa aye ti kirikiri so sese ti Satan ayeke sara na e laso , e mä na bê biani so ‘ fade Nzapa afâ ngbanga ti ala na lege ni , ala so Lo iri ala na gigi ’ . 
 [ Kete tënë na gbe ni ] 
 Ti gbu nda ti tapande so nzoni , diko Luc 17 : 22 - 33 . 
 Bâ tongana nyen tënë “ Molenge Ti Zo ” so e wara na Luc 17 : 22 , 24 , 30 amû lege na e ti kiri tënë na hundango tënë so ayeke na Luc 18 : 8 . 
 Mo dabe mo na ni ? 
 • Ye wa asara si mabe ti ambeni Chrétien atï ? 
 • Aye wa amû lege na e ti hinga biani so lâ ti fango ngbanga ti Jéhovah ayeke ga ? 
 • Anda ti tënë wa amû lege na e ti ngbâ ti sambela lakue ? 
 • Tongana nyen ti ngbâ ti sambela lakue ayeke sara si mabe ti e atï pëpe ? 
 [ Foto na lembeti 19 ] 
 Tapande ti womua na juge afa na e nyen ? 
 [ Afoto na lembeti 21 ] 
 Azo kutu mingi amä na bê biani so ‘ fade Nzapa ayeke fâ ngbanga ti ala na lege ni ’ 
 ‘ A lingbi mo duti na tâ ngia mingi ’ 
 “ A lingbi mo bata fête so teti L’Eternel . . . , [ na ] mo duti na tâ ngia mingi . ” ​ — DEUTÉRONOME 16 : 15 . 
 ( a ) Akota tënë wa Satan asigigi lani na ni ? 
 ( b ) Ye wa Jéhovah atene lo yeke sara ni na pekoni so Adam na Eve ake yanga ? 
 NA NGOI so Satan apusu Adam na Eve ti ke yanga ti Wasarango ala , lo sigigi na akota tënë use . 
 Kozoni , Satan atene so Jéhovah ayeke tene tâ tënë pëpe nga lo dë kite na ndo lege so Jéhovah ayeke komande na ni . 
 Use ni , Satan atene so azo ayeke sara na Nzapa gi ndali ti so lo yeke mû ye na ala . 
 Na ngoi ti Job , tënë so lo tene na ndo ti azo asigigi polele . 
 Ye oko , Jéhovah alondo lani hio ti bâ lege ti aye so asi . 
 Même na ngoi so Adam na Eve angbâ lani na yâ yaka ti Eden , Jéhovah afa tongana nyen lo yeke leke ande atënë use so . 
 Lo fa lani tënë ti gango ti mbeni “ Hale ” so fade Satan ayeke mboko nda - gere ti lo . 
 Na pekoni , fade “ Hale ” ni ayeke neka li ti Satan . ​ — Genèse 3 : 15 . 
 Ambeni tënë wa Jéhovah afa na ndo lege so lo yeke sara si prophétie so ayeke na Genèse 3 : 15 aga ande tâ tënë ? 
 Tongana ngoi ayeke hon , Jéhovah azi nda ti ambeni tënë polele na ndo ti prophétie so , ti fa so atënë ni ayeke ga ande tâ tënë biani . 
 Na tapande , Nzapa atene na Abraham so fade “ hale ” ni ayeke sigigi ande na lege ti amolenge ti lo . 
 Jacob so ayeke tarä ti Abraham aga babâ ti akete mara 12 ti Israël . 
 Na ngu 1513 kozo ti Christ , na ngoi so a bungbi akete mara ni ti ga mbeni mara oko , Jéhovah amû na ala andia so na popo ni mo yeke wara andia na ndo ti amatanga nde nde so ala yeke sara ni ngu oko oko . 
 Bazengele Paul atene so amatanga so ayeke “ gbede ti ye so ayeke ga ” . . 
 Amatanga so afa mbeni kete yanga ti gango tâ tënë ti aye so Jéhovah aleke na bê ti lo ti sara na lege ti Hale ni . 
 Sarango amatanga so aga na kota ngia mingi na azo ti Israël . 
 Ti mû kete ngoi ti hinga ye na ndo ti amatanga so ayeke kpengba mabe ti e na yâ gango tâ tënë ti azendo ti Jéhovah . 
 Hale ni abâ gigi 
 Hale ti zendo ni ayeke lani zo wa ? 
 Tongana nyen a mboko lani ndagere ti lo ? 
 Hale ti zendo ni abâ gigi ngu 4 000 na pekoni so Jéhovah atene kozo prophétie so . 
 Hale ni ayeke lani Jésus . 
 Jésus ayeke lani mbilimbili - kue na lo ngbâ be - ta - zo juska na kuâ , na tongaso lo fa so atënë so Satan asigigi na ni ayeke gi atënë ti mvene . 
 Na ndo ni , teti so Jésus asara siokpari pëpe , kui ti lo ayeke lani mbeni sandaga ti kota ngere mingi . 
 Na lege ti sandaga ti Jésus , lo zi amolenge ti Adam na Eve so ayeke be - ta - zo na gbe ti siokpari na kui . 
 Kui ti Jésus na ndo ti keke ti pasi ayeke lani ‘ mbokongo ndagere ’ ti Hale ti zendo ni . ​ — aHébreu 9 : 11 - 14 . 
 Ye wa aduti lani fä ti sandaga ti Jésus ? 
 Jésus akui na lango 14 ti Nisan ti ngu 33 . 
 * Na Israël , lango 14 ti Nisan ayeke lango ti Matanga ti Pâque , mbeni kota lango so azo kue ayeke na ngia . 
 Ngu oko oko na lango so , asewa ayeke kangbi mbeni kobe so na popo ni mo yeke wara mbeni nzoni molenge ti ngasangbaga . 
 Ye so amû lege na ala ti dabe ti ala na kusala so Jéhovah asara lani na mênë ti ngasangbaga ti zi na akozo molenge ti Israël na ngoi so mbeni ange ti kui afâ akozo molenge ti azo ti Egypte na lango 14 ti Nisan ti ngu 1513 kozo ti Christ . 
 Ngasangbaga ti Pâque ni aduti fä ti Jésus , lo so bazengele Paul asara tënë na ndo ti lo atene : “ A fâ Christ , Pâque ti e , awe . ” . 
 Legeoko tongana mênë ti ngasangbaga ti Pâque , mênë ti Jésus so atuku amû lege na azo mingi ti sö fini ti ala . ​ — Jean 3 : 16 , 36 . 
 “ Kozo Lengo ti ala so alango ” na yâ kuâ 
 5 , 6 . ( a ) A zingo Jésus na kuâ lawa ? 
 Ye wa na yâ ti Ndia ti Moïse aduti fä ti zingongo Jésus na kuâ ? 
 ( b ) Ngbanga ti nyen zingongo Jésus na kuâ ayeke kota ye na yâ gango tâ tënë ti Genèse 3 : 15 ? 
 Jésus akui nga na lango ota ni , a zingo lo na kuâ si lo fa na Babâ ti lo ngere ti fini ti lo so lo mû na sandaga . 
 Mbeni matanga nde aduti fä ti londongo ti lo na popo ti akuâ . 
 A yeke to nda ti sarango Matanga ti Mapa so a sara na mama ni pëpe na lango 15 ti Nisan . 
 Na lango 16 ni , azo ti Israël ayeke ga na gbâ ti akozo lengo ti orge , akozo le - kobe so a ko ni na Israël , ti tene prêtre ayengi ni na gbele Jéhovah . 
 A yeke tâ na lege ni so na lango 16 ti Nisan ti ngu 33 , Jéhovah akanga lege na kota ngangu so Satan asara ti fâ biaku biaku “ tâ Témoin ” ti lo so ayeke be - ta - zo ! 
 Na oko lango 16 ti Nisan so , Jéhovah azingo Jésus na popo ti akuâ ti ga mbeni créature ti yingo so alingbi ti kui pëpe . ​ — Apocalypse 3 : 14 ; 1 Pierre 3 : 18 . 
 Jésus aga lani “ Kozo Lengo ti ala so alango ” na yâ kuâ . 
 Azo so a zingo ala na kuâ kozoni na Jésus akiri akui , me ti Jésus , a zingo lo na kuâ na lo kiri lo kui pëpe . 
 Nde na so , lo gue na yayu ti duti na koti ti Jéhovah juska a zia lo Gbia na yâ Royaume ti Jéhovah na yayu . 
 Ngbene ye so a zia lo Gbia , Jésus alingbi fadeso ti neka biaku biaku kota wato Satan na li ti lo nga ti futi hale ti lo . ​ — Apocalypse 11 : 15 , 18 ; 20 : 1 - 3 , 10 . 
 Ambeni zo ayeke amembre ti hale ti Abraham 
 Matanga ti Ayenga ayeke nyen ? 
 Jésus ayeke lani Hale so Jéhovah amû zendo ti lo na Eden , so na lege ti lo Jéhovah ayeke “ futi kusala ti zabolo . ” . 
 Ye oko , na ngoi so Jéhovah asara lani tënë na Abraham , lo fa na lo so “ hale ” ti lo ni andu gi mbeni zo oko pëpe me a ndu gbâ ti azo . 
 Fade hale ti lo ayeke “ tongana atongoro ti yayu , na tongana mbutu so ayeke na tere ti kota ngu ti ingo ” . . 
 Mbeni matanga nde so amû ngia na azo aduti fä ti ambeni zo so ayeke amembre ti “ hale ” ni . 
 Lango bale - oku na peko ti lango 16 ti Nisan , azo ti Israël ayeke sara Matanga ti Ayenga . 
 Ndia so Nzapa amû na ndo matanga so ayeke tongaso : “ I diko lâ bale - oku , juska lâ oko na peko ti sabbat mbasambala ni , na i ga na fini offrande ti fuku na L’Eternel . 
 A lingbi i ga na mapa use ti da ti i , mapa ti yengi so a sara na dixième use ti épha oko ti fuku ti nzoni mingi , so a zö na mama - ti - mapa , ti mû na offrande ti kozo le - kobe na L’Eternel . ” 
 * ​ — Lévitique 23 : 16 , 17 , 20 . 
 Kota ye wa asi na lâ ti Pentecôte ti ngu 33 ? 
 Na ngoi so Jésus ayeke lani na sese , a hinga Matanga ti Ayenga tongana Pentecôte ( so na yanga ti Grec aye ti tene “ bale - oku ni ” ) . 
 Na lâ ti Pentecôte ti ngu 33 , Prêtre ti Kota Ahon , Jésus Christ so a zingo lo na kuâ , atuku yingo vulu na ndo ti kete wungo ti adisciple 120 so abungbi na Jérusalem . 
 Tongaso , adisciple so aga amolenge ti Nzapa so a sa yingo na ndo ti ala nga aita ti Christ . 
 Ala ga mbeni fini mara , “ Israël ti Nzapa ” . . 
 Kete wungo ti amolenge ti Nzapa ayeke ga na nda ni wungo ti azo 144 000 . ​ — Apocalypse 7 : 1 - 4 . 
 9 , 10 . 
 Na lege wa ye so a sara na lâ ti Pentecôte aduti fä ti kongregation ti aChrétien so a sa yingo na ndo ti ala ? 
 Amapa use so a sara na mama ni , so a yengi ni na gbele Jéhovah na lâ ti Pentecôte ti ngu oko oko ayeke fä ti kongregation ti aChrétien so a sa yingo na ndo ti ala . 
 Teti so a zia mama ti mapa ni dä , a ye ti fa so siokpari angbâ na yâ ti tere ti aChrétien so a sa yingo na ndo ti ala . 
 Ye oko , na lege ti sandaga ti Jésus , ala lingbi ti ga nduru na Jéhovah . 
 Ndani nyen ti mû amapa use ? 
 Ye so aye peut - être ti fa so amolenge ti Nzapa so a sa yingo na ndo ti ala ayeke sigigi na yâ ti abungbi ti azo use : kozoni , na popo ti aJuif nga na pekoni , na popo ti azo so ayeke aJuif pëpe . ​ — aGalate 3 : 26 - 29 ; aEphésien 2 : 13 - 18 . 
 A sara amapa use so a mû na offrande na lâ ti Pentecôte na akozo lengo ti orge . 
 Legeoko nga , a iri aChrétien so a sa yingo na ndo ti ala “ kozo hale ti ye so Lo créé . ” . 
 Ala yeke akozo zo so a pardone asiokpari ti ala na lege ti mênë ti Jésus , na ye so amû lege na ala ti wara fini ti lakue lakue na yayu . 
 Na kâ , ala yeke komande legeoko na Jésus na yâ Royaume ti lo . 
 Na peko ti so ala ga amolenge ti Nzapa na yayu , na yâ ti ngoi kete ala yeke “ komande [ amara ] na barre ti wen , ” na ala yeke bâ ‘ dorongo Satan na gbe ti gere ti ala . ’ . 
 Bazengele Jean atene : “ Azo so ayeke ala so ague na peko ti Molenge Ti Ngasangbaga na ndo kue so Lo gue . 
 A vo ala so na popo ti azo , si ala ga kozo hale teti Nzapa na teti Molenge Ti Ngasangbaga . ” ​ — Apocalypse 14 : 4 . 
 Mbeni lango so agboto lê na ndo zingo zo 
 11 , 12 . ( a ) Ye wa a yeke sara na Lâ ti Lungulango Siokpari ? 
 ( b ) Aye ti nzoni wa azo ti Israël ayeke wara na lege ti sandaga ti koli - bagara na angasa ? 
 Na lango 10 ti nze ti Ethanim ( so a iri ni na pekoni Tishri ) , * azo ti Israël ayeke sara mbeni matanga so afa kozoni awe tongana nyen azo alingbi ti wara nzoni na lege ti sandaga ti fini ti Jésus so lo mû ti zi e . 
 Na lango ni so , azo kue abungbi oko na Lâ ti Lungulango Siokpari ti mû asandaga ti kanga ndo ti asiokpari ti ala . ​ — Lévitique 16 : 29 , 30 . 
 Na Lâ ti Lungulango Siokpari , kota prêtre ayeke fâ mbeni molenge ti bagara , nga na yâ Ndo ti Nzoni Ahon Kue , lo yeke ki mênë ni fani mbasambala na peko ti voile ti Arche ti mbele , ti fa so lo mû mênë ni na offrande na gbele Jéhovah . 
 Offrande so ayeke teti asiokpari ti kota prêtre ni na ti “ azo ti da ti lo ” , ti amolenge ti lo so ayeke aprêtre nga na ti aLévite . 
 Na pekoni , kota prêtre ni amû angasa use . 
 Lo fâ oko ti mû na sandaga teti asiokpari ‘ ti azo ’ ni . 
 Lo ki nga mênë ti kozo ngasa ni na peko ti voile ti Arche so ayeke na Ndo ti Nzoni Ahon Kue . 
 Na pekoni , kota prêtre ni azia maboko ti lo na ndo ti li ti use ngasa ni na lo fa na gigi asiokpari so amolenge ti Israël asara . 
 Tongana lo sara tongaso awe , lo tokua mbeni zo ti gue na ngasa ni na yando ; ye ni ayeke mo bâ mo tene ngasa ni ayô asiokpari ti azo ni na li ti lo . ​ — Lévitique 16 : 3 - 16 , 21 , 22 . 
 Tongana nyen aye so a sara na Lâ ti Lungulango Siokpari afa kozoni awe kusala so Jésus asara ? 
 Tongana ti so aye so a yeke sara na lango ni so afa , Jésus so lo yeke Kota Prêtre so ahon atanga ni asara kusala na mênë ti lo wani ti pardone siokpari ti azo . 
 Kozoni kue , nene ti mênë ti lo ayeke teti asiokpari ti azo ti “ da ti yingo ” so na yâ ni mo yeke wara aChrétien 144 000 so a sa yingo na ndo ti ala . 
 Na ye so asara si a diko ala azo ti mbilimbili na ala yeke nzoni - kue na gbele Jéhovah . 
 Mungo molenge ti bagara na sandaga aduti fä ti ye so . 
 Tongaso , lege azi na ala fadeso ti wara ye ti héritier ti ala na yayu . 
 Use ni , nene ti mênë ti Jésus ayeke ga nga na aye ti nzoni na azo kutu mingi so afa mabe na yâ Christ , legeoko tongana ti so mungo ngasa na sandaga afa ni . 
 Azo so ayeke wara fini ti lakue lakue na ndo sese ge , ye so ayeke ye ti héritier so Adam na Eve agirisa ni . 
 Na lege ti mênë ti Jésus so atuku , lo yô asiokpari ti azo lo hon na ni , legeoko tongana ngasa so angbâ na fini ayô lani asiokpari ti amolenge ti Israël ahon na ni na yando . ​ — Esaïe 53 : 4 , 5 . 
 Duti na ngia mingi na gbele Jéhovah 
 14 , 15 . 
 Ye wa a yeke sara na ngoi ti Matanga ti Akpangba ? 
 Ye so adabe ti azo ti Israël na nyen ? 
 Na peko ti Lâ ti Lungulango Siokpari , azo ti Israël ayeke sara mbeni matanga so amû ngia na ala mingi ahon atanga ti amatanga kue so aJuif ayeke sara ngu oko oko : a yeke Matanga ti Akpangba . 
 A yeke sara matanga so ti londo na lango 15 ti si na lango 21 ti nze ti Ethanim ; na lango 22 ni , matanga ni ayeke hunzi na mbeni kota bungbi . 
 Matanga ni afa so ngoi ti rongo le - kobe ahunzi awe , na a yeke mbeni ngoi ti fa bê ti kiri singila na Nzapa ndali ti kota nzobe ti lo . 
 A yeke ngbanga ni la Jéhovah akomande azo so ayeke sara matanga ni , lo tene : “ L’Eternel Nzapa ti mo airi tene nzoni na ndo mo na le - kobe ti yaka ti mo kue na kusala ti maboko ti mo kue , [ na ] mo duti na tâ ngia mingi . ” . 
 So ayeke tâ mbeni nzoni ngoi ti ngia biani ! 
 Na ngoi ti matanga so , azo ti Israël ayeke lango na yâ ti akete da so a sara na akugbe ti keke teti lango mbasambala . 
 Sarango tongaso adabe ti ala na ngoi so ala yeke lango na yâ ti mara ti ada so na yando . 
 Ngoi ti matanga ni amû lege na ala ti gbu li mingi na ndo lege so Jéhovah ayeke bâ lege ti ala legeoko tongana mbeni babâ ayeke bâ lege ti molenge ti lo . 
 Na teti so azo kue , awamosoro nga na awanzinga ayeke lango na yâ ti oko mara ti da so , a dabe ti azo ti Israël so na ndo tënë ti matanga ni , azo kue ayeke legeoko . ​ — Néhémie 8 : 14 - 16 . 
 Matanga ti Akpangba ayeke fä ti nyen ? 
 Matanga ti Akpangba ayeke matanga so a sara na ngoi ti rongo le - kobe , na a yeke mbeni ngoi so amû ngia na ala mingi ; rongo le - kobe ni aduti fä ti bungbingo azo so afa mabe na yâ Jésus Christ . 
 A to nda ti bungbi azo so na lâ ti Pentecôte ti ngu 33 na ngoi so a sa yingo na ndo ti adisciple ti Jésus 120 ti ga “ asacrificateur ti nzoni - kue ” . 
 Legeoko tongana ti so azo ti Israël alango na yâ ti akete da so a sara na akugbe ti keke teti akete lango , aChrétien so a sa yingo na ndo ti ala ayeke tongana “ azo ti lege ” na yâ ti sese ti laso so ake Nzapa . 
 Ala yeke na beku ti gue na yayu . 
 Bungbingo aChrétien so ayeke hunzi na “ lâ ti nda ni ” so , na ngoi ni so a yeke bungbi tanga ti azo so ayeke na yâ ti azo 144 000 . ​ — 2 Timothée 3 : 1 . 
 17 , 18 . ( a ) Aye wa afa so , nde na aChrétien so a sa yingo na ndo ti ala , ambeni zo ayeke wara anzoni ye na lege ti sandaga ti Jésus ? 
 ( b ) Azo wa laso ayeke wara anzoni ye na na lege ti ye so ayeke tongana Matanga ti Akpangba ? 
 Lawa si pendere Matanga so ayeke hunzi ande ? 
 A yeke nzoni ti hinga so na ngoi ti matanga so , a yeke mû akoli - bagara 70 na sandaga . 
 Ti wara wungo ti ye 70 , a yeke mû ye 7 fani 10 ; Bible asara kusala na achiffre so ti fa ye so ayeke mbilimbili - kue na yayu nga na sese . 
 Azo kue abâ gigi na lege ti asewa 70 so alondo na Noé ; tongaso , sandaga ti Jésus ayeke ga na ye ti nzoni na azo so ayeke be - ta - zo na yâ ti asewa so kue . 
 Ti gue legeko na ye so , na ngoi ti e laso , bungbingo azo so andu nga azo ti amara nde nde so afa mabe na yâ Jésus na so ayeke na beku ti fini ti lakue lakue na yâ paradis na ndo sese . 
 Bazengele Jean abâ kozoni awe na suma tongana nyen a yeke bungbi azo so na ngoi ti e laso . 
 Kozoni , lo mä tënë ti ziango sceau na ndo lê ti atanga ti azo 144 000 . 
 Na pekoni , lo bâ “ azo mingi so asi singo , so zo oko alingbi diko ala pëpe ” so aluti na gbele Jéhovah na Jésus , na “ tikeke ti mburu ayeke na maboko ti ala ” . 
 Ala yeke azo so “ asigigi na yâ kota ye ti vundu ” ti lï na yâ ti fini sese . 
 Ala nga kue ayeke tongana azo ti lege wala agene na yâ ti sese ti laso , na ala yeke ku na bê kue ngoi so ‘ fade Molenge Ti Ngasangbaga afa lege na ala ti si na lingu ti ngu so amû fini ’ . 
 Na ngoi ni so , “ fade Nzapa ambô ngule kue na lê ti ala . ” . 
 Bungbingo azo laso , so ayeke tongana mbeni Matanga ti Akpangba ayeke hunzi ande tongana “ azo mingi so asi singo , ” legeoko na azo so a zingo ala na kuâ , aga mbilimbili - kue na peko ti hunzingo ti Komandema ti Ngu Saki Oko ti Christ . ​ — Apocalypse 20 : 5 . 
 Anzoni ye wa e yeke wara na lege ti bingo bê na ndo amatanga so azo ti Israël asara giriri ? 
 E nga kue , e lingbi ti “ duti na tâ ngia mingi ” tongana e gbu li na ndo nda ti amatanga so aJuif ti giriri asara . 
 A nzere na e mingi ti hinga so Jéhovah afa na e ambeni kete yanga ti gango tâ tënë ti prophétie ti lo so lo mû ni lani na yaka ti Eden , na a nzere na e mingi ti bâ so yeke yeke prophétie so ayeke ga tâ tënë laso . 
 Laso , e hinga so Hale ni asi lani awe na a mboko ndagere ti lo awe . 
 Na ngoi so e yeke dä , lo yeke Gbia na yayu . 
 Na ndo ni , mingi ti azo 144 000 afa awe so ala ngbâ be - ta - zo juska na kuâ . 
 Ye wa angbâ ti tene a sara ni ? 
 Aprophétie so aga nduru ti ga tâ tënë kue awe ? 
 E yeke kiri tënë na ahundango tënë so na yâ ti article ti peko . 
 [ Akete tënë na gbe ni ] 
 Nze ti Nisan ague oko na nze ti mars na avril na yâ ti kalendrier ti e laso . 
 Na ngoi so prêtre ayeke mû na offrande amapa use so a sara na mama ni , mingi ni , lo yeke yô amapa ni na maboko ti lo , lo yä ni na nduzu nga lo fa ni mbage na mbage . 
 Na sarango tongaso , lo yeke fa na Jéhovah aye so a mû na sandaga . ​ — Bâ Étude perspicace , Mbage 2 , lembeti 850 , so aTémoin ti Jéhovah asigigi na ni . 
 Nze ti Ethanim wala ti Tishri ague oko na nze ti septembre na ti octobre na yâ ti kalendrier ti laso . 
 Mo lingbi ti fa nda ni ? 
 • Molenge ti ngasangbaga ti Pâque aduti fä ti nyen ? 
 • Bungbingo azo wa Matanga ti Pentecôte aduti fä ni ? 
 • Aye wa so a sara na Lâ ti Lungulango Siokpari afa lege so Jésus ayeke sara kusala na fini ti lo so lo mû na sandaga ? 
 • Na lege wa Matanga ti Akpangba aduti fä ti lege so a yeke bungbi na aChrétien laso ? 
 [ Kete tënë na lembeti 24 , 25 ] 
 ( Ti bâ ni mbilimbili , bâ buku ni . ) 
 Ye so asi : Ye so a duti fä ni : 
 Pâque Lango 14 A fâ molenge A fâ Jésus 
 ti Nisan ti ngasangbaga 
 ti Pâque 
 Matanga ti Lango 15 Sabbat 
 Amapa so a ti Nisan 
 sara na mama 
 ni pëpe A mû orge na A zingo Jésus 
 ( lango 15 - 21 Lango 16 offrande na kuâ 
 ti Nisan ) ti Nisan 
 ↑ 
 Lango 50 
 ↓ 
 Matanga ti Lango 6 A mû amapa Jésus afa na 
 Ayenga ti use na Jéhovah aita ti 
 ( “ Pentecôte ” ) Sivan offrande lo so a sa yingo 
 yingo na ndo ti ala 
 Lâ ti Lango 10 A mû Jésus afa nene 
 Lungulango ti koli - bagara ti mênë ti lo 
 Siokpari Tishri na angasa use so atuku ndali 
 na sandaga ti azo kue 
 Matanga ti Lango Na ngia , azo Bungbingo 
 Akpangba 15 - 21 ti ti Israël alango aChrétien so a 
 ( Bungbingo Tishri na yâ ti akpangba sa yingo na ndo 
 le - kobe , na asara matanga ti ala nga na 
 Atabernacle ) ti ale - kobe ; ala “ azo mingi so 
 mû akoli - bagara 70 asi singo ” 
 na sandaga 
 [ Afoto na lembeti 23 ] 
 Legeoko tongana mênë ti molenge ti ngasangbaga ti Pâque , Jésus atuku mênë ti lo si na lege ni azo mingi asö fini ti ala 
 [ Afoto na lembeti 24 ] 
 Akozo lengo ti orge so a mû na offrande na lango 16 ti Nisan aduti fä ti zingongo Jésus na kuâ 
 [ Afoto na lembeti 25 ] 
 Amapa use so a mû na offrande na lâ ti Pentecôte aduti fä ti kongregation ti aChrétien so a sa yingo na ndo ti ala 
 [ Afoto na lembeti 26 ] 
 Matanga ti Akpangba aduti fä ti ngoi ti ngia so a yeke bungbi aChrétien so a sa yingo na ndo ti ala nga “ azo mingi so asi singo , ” so alondo na yâ ti amara kue 
 “ Kozo londongo ti awakinda ” : a to nda ni awe ! 
 “ Awakinda so ayeke na yâ Christ , fade ala londo kozoni . ” ​ — 1 ATHESSALONICIEN 4 : 16 . 
 1 , 2 . ( a ) Beku wa ayeke dä teti azo so akui ? 
 ( b ) Ye nyen asara si mo mä na bê na londongo ti akuâ ? 
 ( Bâ kete tënë na gbe ni . ) 
 “ ALA so ayeke na fini , ala hinga fade ala kui . ” 
 Ngbene ye so Adam asara siokpari , tënë so aga tâ tënë . 
 Na yâ ti mbaï ti azo , zo kue so a dü lo ahinga so mbeni lâ fade lo yeke kui ; na tongaso azo mingi ayeke hunda tere ti ala na tënë so : ‘ Ye nyen ayeke si na peko ti kuâ ? 
 Dutingo ti akuâ ayeke tongana nyen ? ’ 
 Bible amû kiringo tënë ni , atene : “ Akinda ahinga ye oko pëpe . ” ​ — Zo - ti - fa - tene 9 : 5 . 
 Tongaso , mbeni beku ayeke dä teti azo so akui ? 
 Ën , beku ayeke dä . 
 Ti tene ye so Nzapa aleke kozoni awe ti sara ndali ti azo aga tâ tënë , a lingbi beku aduti biani dä . 
 Na yâ ti angu mingi so ahon , awakua be - ta - zo ti Nzapa afa mabe na yâ ti azendo so Jéhovah amû na ndo mbeni Hale so ayeke futi Satan nga na aye ti sioni so lo ga na ni . 
 Mingi ti ala akui awe . 
 Ti tene ala bâ gango tâ tënë ti zendo ti Jéhovah so nga na ambeni nde , a lingbi a zingo ala na kuâ . 
 Ye so alingbi ti si ande ? 
 Ën , a lingbi ti si . 
 Bazengele Paul atene : “ Mbi ku londongo ti awakinda kue , azo ti mbilimbili , na azo ti kirikiri . ” . 
 Paul azingo lani na kuâ Eutyche , mbeni maseka - koli so alondo na étage use lo tï na sese na so “ ala kamata kuâ ti lo . ” 
 So ayeke ndangba ti zingongo kuâ gumbaya so Bible asara tënë ni . ​ — Kusala 20 : 7 - 12 . 
 * 
 Dengo bê wa mo wara na yâ ti atënë ti Jésus so ayeke na Jean 5 : 28 ? 
 Ngbanga ti nyen ? 
 Zingongo akuâ gumbaya so amû lege na e ti zia bê ti e na ye so Paul atene . 
 A kpengba mabe ti e na yâ tënë ti dengo bê so Jésus amû , lo tene : ‘ L’heure ayeke ga so azo kue so ayeke na du - kua , fade ala mä yanga ti [ Jésus ] , na ala sigigi . ’ . 
 So tâ tënë ti mungo ngia na bê ! 
 Na so tâ tënë ti dengo bê teti azo kutu mingi so azo so ala ndoye ala akui ! 
 4 , 5 . 
 Ambeni londongo ti akuâ so Bible asara tënë ni ayeke so wa ? 
 Ti so wa e yeke sara tënë ni na yâ ti article so ? 
 Mingi ti azo so a yeke zingo ala ande ayeke duti na ndo ti sese ti siriri so Royaume ti Nzapa akomande ni . 
 Ye oko , ambeni londongo ti akuâ ayeke bâ gigi kozoni na ti so e sara tënë ni ge . 
 Kozoni kue , a lingbi a zingo lani Jésus na kuâ si lo fa na Jéhovah ngere ti sandaga ti lo so lo mû ndali ti e . 
 Jésus akui na a zingo lo na kuâ na ngu 33 . 
 Na pekoni , a lingbi ala so a sa yingo na ndo ti ala ti ga “ Israël ti Nzapa ” atingbi na Seigneur Jésus Christ na yâ ti gloire ti lo ti yayu ti “ duti na tere ti Seigneur lakue lakue . ” . 
 A iri ye so “ kozo londongo ti awakinda ” . . 
 Na ngoi so a yeke hunzi ande kozo londongo ti akuâ awe , a yeke zingo nga na kuâ azo kutu mingi so ayeke na beku ti wara fini ti lakue lakue na yâ Paradis na ndo sese . 
 Tongaso , atâa beku ti e ayeke ti wara fini na yayu wala na sese , tënë ti “ kozo londongo ti awakinda ” agbu bê ti e mingi . 
 A yeke mara ti londongo wa ti akuâ ? 
 A to nda ni lawa ? 
 Fade ala yeke duti na mara ti tere wa ? 
 6 , 7 . ( a ) Kozo ti tene aChrétien so a sa yingo na ndo ti ala ague na yayu , a lingbi ye nyen asi na ala ? 
 ( b ) A yeke zingo ala na mara ti tere wa ? 
 Na yâ ti kozo mbeti ti Paul na aCorinthien , lo hunda tënë so na ndo kozo londongo ti akuâ , lo tene : “ A yä awakinda tongana nyen ? 
 fade ala yeke na tere tongana nyen , tongana ala kiri ? ” 
 Na pekoni , lo kiri tënë , lo tene : “ Tongana mo lu lê ti blé wala mbeni le - kobe nde , kugbe so asigigi ayeke lê ni so mo lu pëpe ; me Nzapa amû tere na le - kobe tongana bê ti Lo aye . . . gloire ti ala ti yayu ayeke nde , na gloire ti ala ti sese ayeke nde . ” ​ — 1 aCorinthien 15 : 35 - 40 . 
 Atënë ti Paul afa so a lingbi aChrétien so a sa yingo na ndo ti ala akui kozoni si na pekoni ala lingbi ti wara futa ti ala na yayu . 
 Na ngoi so ala kui , mitele ti ala akiri na pupu - sese . 
 Na ngoi ni so Nzapa adiko , a zingo ala na ala wara mbeni mara ti tere so asara si ala lingbi ti duti na fini na yayu . 
 Nga , Nzapa amû na ala tere so alingbi ti kui pëpe . 
 A dü ala dungo na ni pëpe ; a zia na yâ ti ala pëpe mbeni âme so alingbi ti kui pëpe . 
 Paul atene : “ A lingbi tere ti kui so ayü tere ti lakue lakue . ” 
 Tere so alingbi ti kui pëpe ayeke mbeni matabisi so Nzapa amû na ala ; ala so awara mbage ti ala na yâ ti kozo londongo ti akuâ “ ayü ” tere so . ​ — 1 aCorinthien 15 : 50 , 53 ; Genèse 2 : 7 ; 2 aCorinthien 5 : 1 , 2 , 8 . 
 E hinga tongana nyen so Nzapa asoro pëpe azo 144 000 na yâ ti abungbi ti nzapa nde nde ? 
 A yeke gi azo 144 000 si ayeke wara mbage ti ala na yâ ti kozo londongo ti akuâ . 
 Jéhovah ato nda ti soro ala na lâ ti Pentecôte ti ngu 33 , kete na pekoni so lo zingo Jésus na kuâ . 
 A sû “ iri ti [ Jésus ] na iri ti Babâ ti Lo na ndo lê ti ala . ” . 
 Tongaso , a soro ala pëpe na yâ ti abungbi ti nzapa nde nde . 
 Ala kue ayeke adisciple ti Christ nga ala yeke na ngia so iri ti Babâ ti ala Jéhovah ayeke na ndo ti ala . 
 Na ngoi so a zingo ala na kuâ , a mû na ala mbeni kusala ti sarango ni na yayu . 
 Beku so ala yeke na ni ti sara na Nzapa na lege so amû ngia na ala . 
 A to nda ni awe ? 
 Na lege wa Apocalypse 12 : 7 na 17 : 14 amû lege na e ti hinga kamême ngoi so kozo londongo ti akuâ ato nda ni ? 
 Kozo londongo ti akuâ ato nda ni lawa ? 
 Aye mingi afa so a to nda ni awe . 
 Na tapande , zia e haka achapitre use ti mbeti ti Apocalypse . 
 Kozoni , zia e bâ Apocalypse chapitre 12 . 
 Chapitre so atene so Jésus Christ so a mû na lo mbata ti gbia fini fini na a - ange ti lo so ayeke nzoni - kue atiri bira na Satan na ayingo sioni ti lo . 
 Tongana ti so Tour ti Ba Ndo ayeke fa ni mingi , bira so ato nda ni lani na ngu 1914 . 
 * Ye oko , bâ so a fa pëpe so mbeni oko ti ala so a sa yingo na ndo ti ala amû mbage na yâ ti bira ti yayu so . 
 Fadeso , zia e bâ Apocalypse chapitre 17 . 
 A tene so na peko ti futingo “ Kota Babylone , ” fade Molenge Ti Ngasangbaga ayeke hon amara na bira . 
 Na pekoni , a tene : “ Ala so ayeke na Lo , fade ala hon na ngangu nga , ala so Nzapa airi ala awe , ala so Lo iri ala na gigi , ala so ayeke abe - ta - zo . ” . 
 Tongana “ ala so Nzapa airi ala awe , ala so Lo iri ala na gigi , ala so ayeke abe - ta - zo ” ayeke na tere ti Jésus na ngoi so lo yeke futi ande biaku biaku sese ti Satan , ye so afa so a zingo ala na kuâ awe . 
 Tongaso , a yeke na lege ni ti tene so a to nda ti zingo aChrétien so a sa yingo na ndo ti ala , so akui kozoni na Harmaguédon na peko ti ngu 1914 , me kozo na Harmaguédon . 
 10 , 11 . ( a ) A - ancien 24 ayeke azo wa ? 
 Nyen la mbeni oko ti ala afa na Jean ? 
 ( b ) A mû lege na e ti tene nyen ? 
 E lingbi ti fa mbilimbili ngoi so kozo londongo ti akuâ ato nda ni ? 
 E wara mbeni ye so amû maboko na e ti hinga ngoi ni na Apocalypse 7 : 9 - 15 . 
 Na yâ ti aversê so , bazengele Jean asara tënë ti suma ti lo so lo bâ “ azo mingi so asi singo , so zo oko alingbi diko ala pëpe ” . 
 A yeke mbeni oko ti a - ancien 24 si afa na Jean azo so ayeke azo mingi so asi singo , na a - ancien so aduti fä ti azo 144 000 so ala na Christ awara ye ti héritier na yâ gloire ti ala ti yayu * . 
 Jean nga ayeke na beku ti gue na yayu ; me teti so lo yeke lani na sese na ngoi so ancien ni asara tënë na lo , na yâ ti suma ni , a lingbi ti tene so Jean aduti fä ti aChrétien so ayeke na sese , so a sa yingo na ndo ti ala me so ade ti wara futa ti ala na yayu pëpe . 
 Teti so a yeke mbeni oko ti a - ancien 24 si afa na Jean azo so ayeke azo mingi so asi singo , a fa na e nyen ? 
 Ye so aye ti fa na e so peut - être Nzapa ayeke sara kusala na azo so a zingo ala awe , so ayeke na yâ bungbi ti a - ancien 24 ti fa na e atâ tënë laso . 
 Ngbanga ti nyen ye so ayeke kota ye ? 
 Ngbanga ti so na ngu 1935 , a fa na awakua ti Nzapa so a sa yingo na ndo ti ala na ngoi so ala ngbâ na sese azo so ayeke azo mingi so asi singo . 
 Tongana a sara kusala na mbeni oko ti a - ancien 24 ti fa kpengba tâ tënë so , ye so aye ti fa so ti si na 1935 me na peko ti ngu so pëpe , a zingo lo awe . 
 Ye so aye ti fa na e so kozo londongo ti akuâ ato nda ni na peko ti ngu 1914 ti si na ngu 1935 . 
 E lingbi ti fa mbilimbili ngu ni ? 
 Fa ngbanga ti nyen e lingbi ti bâ mars wala avril ti ngu 1918 tongana ngoi so kozo londongo ti akuâ ato nda ni . 
 Ti bâ fadeso ngoi ti singo ti ambeni ye so Bible asara tënë ni alingbi ti mû maboko na e nga ti hinga ngoi so kozo londongo ti akuâ ato nda ni . 
 Na hunzingo ti ngu 29 , a sa yingo na ndo ti Jésus ti ga ande Gbia ti Royaume ti Nzapa . 
 Ngu ota na ndambo na pekoni , so ti tene na mars wala avril ti ngu 33 , a zingo lo na kuâ tongana mbeni ngangu créature ti yingo . 
 Tongaso , e lingbi ti hunda tere ti e na tënë so : teti so Jésus aga Gbia na hunzingo ti ngu 1914 , e lingbi ti tene so a to nda ti zingo adisciple ti lo so ayeke be - ta - zo so a sa yingo na ndo ti ala ngu ota na ndambo na pekoni , so ti tene na mars wala avril ti ngu 1918 ? 
 Ye ni alingbi ti duti tongaso . 
 Atâa so Bible atene ni tâ polele pëpe , tënë so ague nde pëpe na ambeni versê ti Bible so afa so kozo londongo ti akuâ ato nda ni ngoi kete na peko ti singo ti Christ . 
 Na lege wa 1 aThessalonicien 4 : 15 - 17 afa so kozo londongo ti akuâ ato nda ni ngoi kete na peko ti singo ti Christ ? 
 Na tapande , Paul asû atënë so : “ E so e yeke na fini na e ngbâ juska singo ti Seigneur [ pëpe na hunzingo ti ngoi ti singo ti lo ] , fade e hon ala so alango kozoni kete pëpe . 
 Teti fade Seigneur mveni alondo na yayu azu na kongo , na yanga ti archange , na trompette ti Nzapa ; na awakinda so ayeke na yâ Christ , fade ala londo kozoni ; na nda ni , e so e yeke na fini e ngbâ , fade A kpala e legeoko na ala na yâ mbinda ti te Seigneur na nduzu ; tongaso fade e duti na Seigneur lakue lakue . ” . 
 Tongaso , a yeke zingo aChrétien so a sa yingo na ndo ti ala , so akui kozoni na singo ti Christ ti gue na yayu kozo ti ala so angbâ na fini na ngoi so lo si . 
 Ye so aye ti fa so kozo londongo ti akuâ ato nda ni ngoi kete na peko ti singo ti Christ , na a ngbâ ti gue na yâ ti ngoi “ ti singo ti Lo . ” . 
 Ahon ti zingo azo ni kue na ngoi oko , kozo londongo ti akuâ abâ gigi na yâ ti ambeni ngu . 
 “ A mû vuru bongo na ala oko oko kue ” 
 ( a ) Lawa si asuma so a sara tënë ni na Apocalypse chapitre 6 aga tâ tënë ? 
 ( b ) Ye wa Apocalypse 6 : 9 asara tënë na ndo ni ? 
 Zia e bâ nga aye so Apocalypse chapitre 6 afa . 
 Na yâ ti aversê so , a fa Jésus tongana mbeni Gbia so ayeke hon azo na ngangu . 
 Bira so amû ndo kue ayeke kporo ngangu na popo ti amara . 
 Kota nzara amû ndo kue . 
 Kobela ti futi kodoro ayeke fâ azo mingi . 
 Aprophétie so afa nzoni mingi ye so ayeke si na ndo ti sese ngbene ye na ngu 1914 . 
 Me mbeni ye nde asi . 
 Versê so aga na peko agboto lê ti e na ndo ti mbeni balaga ti sandaga . 
 A lingbi ti bâ na gbe ti balaga ni “ a - âme ti ala so a fâ ala teti Tënë ti Nzapa , na teti tënë ti témoin so ala bata ” . . 
 Teti so âme wala “ fini ti mi ayeke na yâ mênë , ” ye so ayeke na gbe ti balaga ni ayeke mênë ti awakua be - ta - zo ti Jésus so a fâ ala ndali ti so ala fa tënë na wâ me na mbeto pëpe . ​ — Lévitique 17 : 11 . 
 15 , 16 . 
 Fa ngbanga ti nyen atënë ti Apocalypse 6 : 10 , 11 andu kozo londongo ti akuâ . 
 Legeoko tongana mênë ti Abel so ayeke zo ti mbilimbili , mênë ti aChrétien so a fâ ala ngbanga ti mabe ti ala ayeke toto ti hunda fango ngbanga ti mbilimbili . 
 “ Ala tene na kongo , O Seigneur , Mo tâ Nzapa ti nzoni - kue , Mo ku lâ oke si Mo fâ ngbanga na Mo futa kula ti mênë ti e na ala so asara kodoro na lê ti sese ? ” 
 Ye wa asi na pekoni ? 
 “ A mû vuru bongo na ala oko oko kue , na A tene na ala ti duti kpô mbeni kete , juska wungo ti afon ala aboi na ti aita ti ala alingbi , ala so fade azo afâ ala legeoko tongana azo afâ ala kozoni . ” ​ — Apocalypse 6 : 10 , 11 . 
 Versê so aye ti tene so a mû vuru bongo so ti kangbi na mênë so ayeke na gbe ti balaga ni ? 
 Oko pëpe ! 
 A mû vuru bongo so na azo oko oko so mo bâ mo tene a mû ala na sandaga na ndo balaga na mênë ti ala atuku . 
 Ala mû fini ti ala na sandaga ndali ti iri ti Jésus na fadeso a zingo ala awe tongana acréature ti yingo . 
 E hinga ni tongana nyen ? 
 E diko na yâ ti akozo chapitre ti mbeti ti Apocalypse so , a tene : “ Zo so ahon na ngangu , fade lo yü vuru bongo tongaso , na Mbi mbô iri ti lo kete pëpe na mbeti ti iri ti azo so ayeke na fini . ” 
 Zia e dabe ti e nga so a - ancien 24 ‘ ayü vuru bongo , na couronne ti lor ayeke na li ti ala . ’ . 
 Tongaso , na peko ti so bira , kota nzara nga na akobela ti futi kodoro ato nda ti buba ndo na sese , azo so ayeke na popo ti azo 144 000 so akui awe , so mênë so ayeke na gbe ti balaga ni aduti fä ti ala , ague na yayu na kâ ala yü vuru bongo na lege ti fä . 
 Na lege wa a lingbi azo so ayü vuru bongo ‘ aduti kpô ’ wala awu tere ? 
 A lingbi azo so a zingo ala fini fini ‘ aduti kpô ’ wala ala wu tere . 
 A lingbi ala ku na be - nze - pepe ngoi so Nzapa ayeke londo ti fâ ngbanga . 
 “ Afon ala aboi ” , aChrétien so a sa yingo na ndo ti ala so angbâ na sese , ayeke na bezoin ti fa juska na nda ni so ala yeke ngbâ be - ta - zo na gbele atara . 
 Tongana ngoi ti fango ngbanga ti Nzapa alingbi awe , ngoi ti ala ti “ duti kpô ” ahunzi nga awe . 
 Na ngoi ni so , fade aChrétien so a zingo ala na kuâ ayeke bungbi oko na Seigneur Jésus Christ ti futi azo ti sioni ; na popo ti azo ti sioni so mo yeke wara azo so asa mênë ti aChrétien . ​ — 2 aThessalonicien 1 : 7 - 10 . 
 Ye so aye ti tene nyen na e ? 
 18 , 19 . ( a ) Anda ti tënë wa amû lege na mo ti tene so kozo londongo ti akuâ ato nda ni awe ? 
 ( b ) Hingango ye ti mo na ndo kozo londongo ti akuâ asara nyen na ndo ti mo ? 
 Bible afa tâ mbilimbili lango so kozo londongo ti akuâ ato nda ni pëpe , me a fa na e so ye so abâ gigi na yâ ti mbeni ngoi , na yâ ti ngoi ti singo ti Christ . 
 Akozo zo so a zingo ala ayeke aChrétien so a sa yingo na ndo ti ala , so akui kozoni na singo ti Christ . 
 Na ngoi so singo ti Christ angbâ ti gue , aChrétien so a sa yingo na ndo ti ala na so angbâ be - ta - zo juska na kuâ , tere ti ala ayeke gbian “ fade fade , legeoko tongana zo ako lê ti lo ” ti tene ala ga angangu créature ti yingo . 
 Fade aChrétien kue so a sa yingo na ndo ti ala ayeke wara futa ti ala na yayu kozo ti tene bira ti Harmaguédon ato nda ni ? 
 E hinga pëpe . 
 Ye oko , e hinga biani so na ngoi so Nzapa adiko , a yeke wara azo 144 000 kue na ndo Hoto ti Sion ti yayu . 
 E hinga nga so mingi ti azo 144 000 ague na yayu awe ti bungbi oko na Christ . 
 Gi mbeni kete wungo ti ala si angbâ na sese . 
 Ye so afa nzoni mingi so ngoi ti dengo ngbanga ti Nzapa ayeke nduru mingi ! 
 Na yâ ti ngoi kete , fade a yeke futi sese ti Satan kue . 
 Fade a yeke bi Satan na yâ ti bukulugbu ti bingo . 
 Na pekoni , a yeke to nda ti zingo tanga ti azo kue ; na sandaga ti fini ti Jésus ayeke mû lege na azo so ayeke ngbâ ande be - ta - zo ti ga mbilimbili - kue legeoko tongana Adam kozo ti tene lo sara siokpari . 
 Prophétie so Jéhovah afa na Genèse 3 : 15 ayeke ga tâ tënë na mbeni lege so ayeke pendere mingi . 
 So tâ mbeni kota matabisi ti duti na fini na ngoi ni so ! 
 [ Akete tënë na gbe ni ] 
 Ti hinga tënë na ndo ti tanga ti akuâ miombe ni so a zingo ala , bâ 1 aGbia 17 : 21 - 23 ; 2 aGbia 4 : 32 - 37 ; 13 : 21 ; Marc 5 : 35 , 41 - 43 ; Luc 7 : 11 - 17 ; 24 : 34 ; Jean 11 : 43 - 45 ; Kusala 9 : 36 - 42 . 
 Ti hinga aye so Bible atene na ndo tënë ti singo ti Christ na 1914 , bâ buku Bible afa nyen biani ? 
 lembeti 215 - 218 , so aTémoin ti Jéhovah asigigi na ni . 
 Ti wara asango na ndo nda ni so e tene a - ancien 24 so aduti fä ti aChrétien so a sa yingo na ndo ti ala na ngoi so ala yeke na yayu , bâ buku La Révélation : le grand dénouement est proche ! , lembeti 77 , so aTémoin ti Jéhovah asigigi na ni . 
 Mo lingbi ti fa nda ni ? 
 Tongana nyen aversê so amû maboko na e ti hinga ngoi so ‘ kozo londongo ti akuâ ’ ato nda ni ? 
 • Apocalypse 12 : 7 ; 17 : 14 
 • Apocalypse 7 : 13 , 14 
 • 1 aCorinthien 15 : 23 ; 1 aThessalonicien 4 : 15 - 17 
 • Apocalypse 6 : 2 , 9 - 11 
 [ Foto na lembeti 31 ] 
 Ambeni londongo ti akuâ wa abâ gigi kozo ti tene a zingo tanga ti azo kue ? 
 Fa ye so Bible afa biani 
 “ I fa tënë na amara kue si ala ga adisciple , . . . i fa [ ye ] na ala . ” ​ — MATTHIEU 28 : 19 , 20 . 
 Azo mingi alingbi ti wara Bible laso ? 
 TËNË TI JÉHOVAH , Bible , ayeke mbeni oko ti angbene buku so aninga ahon atanga ni kue na so a kangbi ni mingi ahon tanga ti abuku kue . 
 A kiri kamême peko ti ambeni mbage ni na ayanga ti kodoro ahon 2 300 . 
 Tongana mo mû azo 100 , azo 90 na popo ti ala alingbi ti wara Bible na yanga ti kodoro ti ala . 
 2 , 3 . ( a ) Ngbanga ti nyen li ti azo aga kirikiri na ndo ye so Bible afa ? 
 ( b ) E yeke bâ ahundango tënë wa ? 
 Azo kutu mingi ayeke diko mbeni mbage ti Bible lâ oko oko . 
 Ambeni zo adiko ni kue awe fani mingi . 
 Abungbi ti nzapa saki mingi atene so afango ye ti ala aluti na ndo ti ye so Bible afa , me ala mä tere pëpe na ndo fango ye ti Bible . 
 Ye so asara si li ti azo akiri aga kirikiri ayeke so même azo so asara nzapa oko amä tere kete pëpe na ndo ti aye so Bible afa . 
 Ambeni zo adë kite na ndo Bible , na ndo zo so ayeke na gunda ni nga na ndo nene ti atënë ti yâ ni . 
 Azo mingi abâ Bible tongana mbeni buku so ayeke nzoni - kue , me so kua ni ayeke gi ti tene zo azia maboko ti lo na ndo ni ti deba yanga ti lo ti sara mbeni ye wala ti tene tâ tënë na yâ da - ngbanga . 
 Ti tâ tënë ni , mo yeke wara mbeni kpengba tënë so Nzapa ayeke na ni teti azo na yâ ti Bible . 
 Tongaso , e so e yeke aTémoin ti Jéhovah , e ye si azo ahinga ye so Bible afa . 
 A nzere na e mingi ti sara ye alingbi na yanga so Jésus amû na adisciple ti lo tongana lo tene : “ I gue , i fa tënë na amara kue si ala ga adisciple , . . . i fa [ ye ] na ala . ” . 
 Na ngoi so e yeke fa tënë , e yeke tingbi na azo so ayeke na nzara ti voro Nzapa me so ayeke gi bê ti ala mingi ndali ti afango ye ti kirikiri so amû ndo kue . 
 Azo so aye ti hinga tâ tënë na ndo Wasarango e nga ala yeke na nzara ti hinga ye so Bible atene na ndo nda ni so e yeke na fini . 
 Zia e bâ ahundango tënë ota so azo mingi ayeke gi bê ti ala dä . 
 Na ngoi so e yeke bâ ahundango tënë so oko na oko , e yeke bâ atënë so amokonzi - nzapa atene , me so ayeke na lege ni pëpe . 
 Nga na pekoni , e yeke bâ ye so Bible afa biani . 
 Ahundango tënë ni ayeke so : ( 1 ) Nzapa ayeke bi bê ti lo na ndo e la ? 
 ( 2 ) Ngbanga ti nyen e yeke na fini ? 
 ( 3 ) Ye nyen asi na zo tongana lo kui ? 
 Nzapa ayeke bi bê ti lo na ndo e ? 
 4 , 5 . 
 Ngbanga ti nyen azo ayeke pensé so Nzapa ayeke bi bê ti lo na e pëpe ? 
 Zia e to nda ni na hundango tënë so : Nzapa ayeke bi bê ti lo na ndo e la ? 
 Ye ti mawa ni ayeke so azo mingi apensé so kiringo tënë ni ayeke ên - ën . 
 Ngbanga ti nyen ala pensé tongaso ? 
 Mbeni nda ni ayeke so sese so asi singo na kengo tere , bira nga na pasi . 
 Ala tene na bê ti ala atene : ‘ Tongana Nzapa ayeke bi bê ti lo na e biani , ka lo yeke kanga lege ti tene aye ti vundu a si na e . ’ 
 Mbeni ye so asara si azo abâ ti ala so Nzapa ayeke bi bê na e pëpe ayeke so amokonzi - nzapa asara si azo abâ ni tongaso . 
 Fani mingi , amokonzi - nzapa atene nyen na ngoi so mbeni ye ti vundu asi ? 
 Na ngoi so mbeni wali agirisa akete molenge ti lo use na yâ ti ndao ti kutukutu , kota zo ti eglize ti lo atene na lo : “ A yeke ye so Nzapa aye la . 
 Nzapa ayeke na bezoin ti ambeni ange use . ” 
 Tongana amokonzi - nzapa ayeke tene tongaso , ala yeke bi tënë na li ti Nzapa teti asioni ye kue so ayeke si . 
 Ye oko , disciple Jacques atene : “ Tongana ye ahanda zo , a lingbi lo tene pëpe , Nzapa ahanda mbi ; teti sioye alingbi handa Nzapa pëpe , na Lo mveni ahanda zo oko pëpe . ” . 
 Jéhovah Nzapa asara lâ oko pëpe si ye ti sioni asi na zo . 
 Biani , “ Nzapa alingbi sara sioye kete pëpe ” . ​ — Job 34 : 10 . 
 Zo wa la ayeke na gunda ti aye ti sioni nga na pasi so ayeke na ndo sese so ? 
 Tongaso , ngbanga ti nyen aye ti sioni na pasi ayeke mingi ? 
 Mbeni oko nda ni ayeke so mingi ti azo aye pëpe ti tene Nzapa akomande ala , na ala ye pëpe ti sara ye alingbi na andia na akpengba - ndia ti lo so ayeke mbilimbili . 
 Sân ti hinga ni , azo azia si Wato ti Nzapa so ayeke Satan akomande ala , teti so “ sese so kue ayeke na tïtî wato - sioni . ” . 
 Ti hinga aye so ayeke mû lege na e ti hinga ngbanga ti nyen aye ti sioni ayeke laso . 
 Satan ayeke sioni mingi , lo yeke handa zo nga lo yeke sara sana na zo . 
 Tongaso , a yeke ye ti dongo bê pëpe so azo ti sese so ayeke sara ye tongana ti mokonzi ni . 
 A yeke nda ni la si sioni ahon ndo ni ! 
 Ambeni ye so asara si e yeke bâ pasi ayeke so wa ? 
 Mbeni nda ni so e yeke bâ pasi ayeke so azo ayeke mbilimbili - kue pëpe . 
 Na azo aye ti tiri na popo ti ala ti komande amba ti ala zo , na fani mingi , ye so ayeke gue na abira , sarango ngangu nga na pasi . 
 Zo - ti - fa - tene 8 : 9 atene tënë so na lege ni : “ Zo akomande mbeni zo , na a sara sioni na lo . ” 
 Mbeni ye nde so asara si zo ayeke bâ pasi ayeke so “ lâ na pasa asi na ala kue . ” . 
 Fani mingi , ye ti ngangu ayeke si na azo ndali ti so , sân ti tene ala hinga , ala duti na mbeni place so ala lingbi fade ti duti dä pëpe . 
 8 , 9 . 
 E hinga tongana nyen so Jéhovah ayeke bi bê ti lo biani na e ? 
 A yeke ye ti dengo bê ti hinga so Jéhovah ayeke pëpe na gunda ti pasi . 
 Me , Nzapa ayeke bi bê ti lo biani na aye so ayeke si na e ? 
 A mû ngia na bê ti hinga so kiringo tënë ni ayeke ën ! 
 E hinga so Jéhovah ayeke bi bê na e teti so Mbeti ti lo Bible afa nda ni so lo zia lege na azo ti sara aye ti sioni . 
 Nzapa azia lege na ala ti sara ni ndali ti atënë use : yanga - ti - komande ti lo nga na be - biani ti azo . 
 Teti so Jéhovah ayeke Kota Wasarango ye , a gbu lo gbungo na ngangu pëpe ti fa na e nda ni so lo zia lege na pasi . 
 Ye oko , lo fa ni na e ndali ti so lo yeke bi bê ti lo na e . 
 Zia e bâ ambeni ye so afa so Nzapa ayeke bi bê ti lo na e . 
 Tongana na ngoi ti Noé Nzapa abâ so sese asi singo na sarango ye ti sioni , “ vundu agbu bê ti Lo . ” . 
 Bibe ti Nzapa achangé laso ? 
 Ên - ën , bibe ti lo achangé pëpe teti lo changé pëpe . 
 Lo ke sarango ye ti kirikiri na a nzere na lo oko pëpe ti bâ azo abâ pasi . 
 Bible afa so na yâ ti ngoi kete , fade Nzapa ayeke zi aye ti sioni kue so aga na lege ti komandema ti azo nga na ngangu so Zabolo ayeke sara na ndo ti azo . 
 Ye so afa na e biani pëpe so Nzapa ayeke bi bê ti lo na e ? 
 Bibe ti Jéhovah ayeke tongana nyen na ndo pasi so e yeke bâ ? 
 Amokonzi - nzapa atene tâ tënë pëpe na ndo Nzapa tongana ala tene so aye ti vundu so ayeke si na e a yeke Nzapa la ayeda . 
 Nde na so , Jéhovah ayeke na kota nzara ti hunzi pasi . 
 Mbeti oko ti Pierre 5 : 7 atene : “ Lo yeke bata i . ” 
 So ayeke ye so Bible afa biani ! 
 Ngbanga ti nyen e yeke na fini ? 
 Fani mingi , abungbi ti nzapa ti sese atene nyen na ndo nda ni so e yeke na fini na ndo sese ? 
 Zia e bâ fadeso use hundango tënë so azo mingi ayeke hunda tere ti ala na ni : Ngbanga ti nyen e yeke na fini ? 
 Fani mingi , abungbi ti nzapa ti sese so atene so zo aga gi gene na sese . 
 Ala bâ sese tongana mbeni ndo so zo aluti dä gi teti kete ngoi , na ngoi so lo yeke na lege ti gue na mbeni ndo nde ti sara kodoro . 
 Ambeni mokonzi - nzapa atene na lege ni pëpe so fade Nzapa ayeke futi sese so e yeke na ndo ni mbeni lâ . 
 Mara ti afango ye tongaso asara si azo mingi abâ so a yeke nzoni ala wara anzoni ye kue ti gigi na ngoi so ala yeke na fini ngbanga ti so gi kuâ si aku ala . 
 Bible afa nyen biani na ndo nda ni so e yeke na fini ? 
 12 - 14 . 
 Ye wa Bible afa na ndo ye so Nzapa aleke ti sara teti sese nga na azo ? 
 Nzapa ayeke na mbeni pendere ye so lo leke na bê ti lo ti sara teti sese nga na azo . 
 Lo “ sara sese ni pëpe ti ga ye so afuti , ” me “ Lo leke sese so si azo alingbi duti dä ” . . 
 Na ndo ni , Jéhovah ‘ aleke gere ti sese , si a yengi lâ oko pëpe . ’ . 
 Ti hinga atënë tongaso na ndo aye so Nzapa aleke na bê ti lo ti sara teti sese nga na azo alingbi ti mû maboko na e ti hinga ngbanga ti nyen e yeke na fini . 
 Genèse chapitre 1 na 2 afa so Jéhovah amû ngoi mingi ti leke ye kue nzoni na ndo sese si azo alingbi ti sara kodoro dä . 
 Na ngoi so Nzapa aga nduru ti hunzi lekengo ye kue so andu sese , lo bâ so aye kue so lo sara ayeke “ nzoni mingi . ” . 
 Nzapa azia kozo koli Adam na kozo wali Eve na yâ ti pendere yaka ti Eden na lo mû na ala gbâ ti anzoni kobe . 
 Nzapa atene na ala : “ I dü amolenge mingi , i wu , i si singo na sese , i sara si ye kue aga na gbe gere ti i . ” 
 Lo ye si ala dü amolenge so ayeke mbilimbili - kue , ala kono Paradis ni si a mû ndo lê sese kue nga ala komande anyama na ndoye . ​ — Genèse 1 : 26 - 28 . 
 Jéhovah aleke ti tene azo so ayeke mbilimbili - kue aduti na ndo sese teti lakue lakue . 
 Mbeti ti Nzapa atene : “ Sese ni aga ye ti héritier ti azo ti mbilimbili , na fade ala duti dä lakue . ” . 
 Biani , a créé azo ti tene ala duti na fini lakue lakue na ndo sese na yâ Paradis . 
 A yeke ye so Nzapa aleke ti sara la , na a yeke ye so Bible afa biani ! 
 Ye nyen asi na zo tongana lo kui ? 
 Ye wa mingi ti abungbi ti nzapa ti sese so afa na ndo ye so asi na zo tongana lo kui ? 
 Fadeso , zia e bâ ota hundango tënë so agbu bê ti azo mingi : Ye nyen asi na zo tongana lo kui ? 
 Mingi ti abungbi ti nzapa ti sese so afa so mbeni ye ayeke na yâ ti zo so ayeke ngbâ na fini na peko ti kuâ ti lo . 
 Ambeni bungbi ti nzapa ti sese so angbâ lakue ti mä na bê so Nzapa ayeke zö azo ti sioni na lê ti wâ teti lakue lakue na peko ti kuâ ti ala . 
 Me , tënë so ayeke tâ tënë biani ? 
 Ye wa Bible afa biani na ndo ti kuâ ? 
 16 , 17 . 
 Bible atene nyen na ndo dutingo ti akuâ ? 
 Mbeti ti Nzapa atene : “ Ala so ayeke na fini , ala hinga fade ala kui ; me akinda ahinga ye oko pëpe , wala futa ayeke pëpe teti ala . ” 
 Teti so akuâ “ ahinga ye oko pëpe , ” ala lingbi pëpe ti mä ndo , ti bâ ndo , ti sara tënë , ti gbu li wala ti fa so ye anzere na ala wala a so ala . 
 Ala lingbi mbeni pëpe ti wara futa teti kusala . 
 Tongana zo alingbi ti sara kusala pëpe , lo lingbi ti wara futa ni tongana nyen ? 
 Na ndo ni , “ ndoye ti ala , na kengo bê ti ala , legeoko na bê so asara ala , akui giriri ” , teti so ala lingbi pëpe ti fa so ala ye mbeni ye wala ala ke ni . ​ — Zo - ti - fa - tene 9 : 5 , 6 , 10 . 
 Ye so Bible atene na ndo tënë so akpengba pëpe nga ayeke polele : akuâ angbâ na fini na mbeni ndo nde pëpe . 
 Mbeni ye ayeke dä pëpe so asigigi na yâ tere ti zo na lâ ti kuâ ti lo na angbâ na fini si a mû lege ti tene a kiri a dü zo ni na yâ ti mbeni tere nde , tongana ti so ambeni zo ayeke tene . 
 E lingbi ti haka fini ti e na wâ ti bougie . 
 Tongana a mingo awe , a mingo awe . 
 A girisa gi tongaso na yâ ti pupu . 
 Tongana mbeni wamandango Bible ahinga so akuâ ahinga ye oko pëpe , lo yeke hinga nyen ? 
 Bi bê na ndo ti ye so tâ tënë so , so akpengba pëpe , aye ti tene . 
 Tongana mbeni wamandango Bible amanda so akuâ ahinga ye oko pëpe , a yeke duti ngangu na lo pëpe ti hinga so , atâa ngonzo ti afami ti lo ni ayeke tongana nyen na mbage ti lo , na ngoi so ala kui awe , ala lingbi mbeni pëpe ti sara sioni na lo . 
 Lo yeke hinga nga hio so afami ti lo so akui awe alingbi mbeni pëpe ti mä ndo , ti bâ ndo , ti sara tënë , ti gbu li wala ti fa so ye anzere na ala wala a so ala . 
 Tongaso , akuâ ayeke bâ pëpe so ala yeke gi ala oko na yâ ti mbeni ndo so a iri ni purgatoire wala so ala yeke bâ pasi na lê ti wâ . 
 Ye oko , Bible afa so Nzapa ayeke zingo akuâ kue so lo ngbâ ti dabe ti lo na ala . 
 So tâ pendere beku ! ​ — Jean 5 : 28 , 29 . 
 Fini buku so a mû na e ti sara na kusala 
 19 , 20 . 
 Teti so e yeke aChrétien , kungba ti e ayeke ti sara nyen ? 
 Buku wa a sigigi na ni mbilimbili ti tene e sara kusala na ni na fango tënë ? 
 E bâ gi ambeni hundango tënë ota so agbu bê ti azo mingi . 
 Na ndo ti ahundango tënë so oko oko kue , kiringo tënë ti Bible ayeke polele . 
 So tâ kota ngia si e yeke na ni ti fa atâ tënë so na azo so aye ti hinga ye so Bible afa ! 
 Me , ambeni kpengba hundango tënë mingi ayeke dä so azo so ayeke na nzara ti voro Nzapa ayeke na bezoin ti wara akiringo tënë dä . 
 Teti so e yeke aChrétien , kungba ti e ayeke ti mû maboko na azo so ti wara akiringo tënë ni . 
 Ti fa atâ tënë ti Bible na mbeni lege so ayeke polele na so andu bê ti zo ayeke kete ye pëpe . 
 Ti mû maboko na e ti sara ni , “ ngbâa be - ta - zo na ti ndara ” asigigi na mbeni buku so a leke ni mbilimbili ti tene e sara kusala na ni na fango tënë . 
 Buku so ayeke na alembeti 224 , nga iri ni ayeke Bible afa nyen biani ? 
 21 , 22 . 
 Ambeni pendere mbage ti buku Bible afa nyen biani ? 
 ayeke so wa ? 
 A sigigi na buku so na ngoi ti Kota Bungbi ti District ti aTémoin ti Jéhovah ti ngu 2005 / 2006 , so kota li ti tënë ni ayeke “ E mä yanga ti Nzapa . ” 
 Buku so ayeke na apendere mbage mingi . 
 Na tapande , a yeke wara na yâ ti akozo lembeti oku ti buku so aye so ayeke mû maboko na e ti to nda ti mandango Bible na azo . 
 A yeke duti ngangu na mo pëpe ti sara lisoro na ndo afoto nga na aversê so a zia na yâ ti akozo lembeti oku so . 
 Mo lingbi nga ti sara kusala na encadré so ayeke na lembeti 7 ti fa na wamandango Bible tongana nyen ti wara achapitre nga na aversê ti Bible . 
 A sû buku so na mbeni kode so akpengba pëpe nga ayeke polele . 
 Nga , a sara kue si atënë ni andu bê ti wamandango Bible na apusu lo ti sara lisoro . 
 Na tongo nda ti chapitre oko oko , mo yeke wara ahundango tënë , nga na hunzingo ti achapitre ni , mo yeke wara encadré “ Ye so Bible afa . ” 
 Aversê ti yâ ti encadré ni akiri tënë na ahundango tënë so ayeke na tongo nda ti chapitre ni . 
 Mo yeke wara na yâ ti buku so apendere foto na anduru tënë so a zia na tere ni nga na atapande ti mû maboko na wamandango ye ni ti gbu nda ti afini tënë . 
 Atâa so lê ti atënë so a sû na buku ni avuru , mbage “ Ambeni tënë ti bâ na ndo ni ” ayeke mû lege na mo ti bâ nzoni akpengba tënë 14 tongana a hunda ti tene a fa na wamandango ye ni ambeni tënë na ndo ni . 
 Awango wa a mû na ndo sarango kusala na buku Bible afa na ngoi ti mandango Bible na azo ? 
 A sigigi na buku Bible afa ti mû maboko na e ti fa ye na mara ti azo nde nde atâa ala hinga mbeti mingi wala mingi pëpe na atâa bungbi ti nzapa wa ala yeke dä . 
 Tongana wamandango Bible ahinga ye pëpe na ndo Bible , a yeke hunda peut - être ti kangbi yâ ti mandango chapitre oko kete kete . 
 Ahon ti manda ye na zo ni gi na loro , gi ti ndu bê ti lo . 
 Tongana lo gbu nda ti mbeni tapande so a zia na yâ ti buku ni pëpe , fa nda ni na lo wala mû mbeni tapande so ague oko na ni . 
 Leke tere ti mo nzoni , gi ti sara kusala nzoni na buku ni nga sambela Nzapa ti mû maboko na mo ti ‘ fa nda ti tâ tënë na lege ni . ’ ​ — 2 Timothée 2 : 15 . 
 Bâ na nene ni kota matabisi so mo yeke na ni 
 24 , 25 . 
 Jéhovah amû na azo ti lo akota matabisi wa ? 
 Jéhovah amû na azo ti lo ambeni kota matabisi . 
 Lo mû lege na e ti hinga tâ tënë na ndo lo . 
 A lingbi e bâ matabisi so tongana asenge ye pëpe , teti so Nzapa ahonde aye so lo leke na bê ti lo ti sara na azo ti baba me lo fa ni na azo so ayeke na tâ be - ti - molenge . 
 Na ndo tënë so , Jésus atene : “ Mbi mû merci na Mo , O Babâ , Seigneur ti yayu na ti sese , teti Mo honde ye so na awandara na azo ti mayele , na Mo fa nda ni na akete molenge . ” . 
 A yeke mbeni kota matabisi mingi ti duti na popo ti kete wungo ti azo so ayeke na tâ be - ti - molenge na ti sara na Kota Gbia ti Dunia kue , Jéhovah . 
 Nzapa amû nga na e matabisi ti fa ye na azo na ndo ti lo . 
 Dabe ti mo so azo afa atënë ti mvene na ndo ti lo . 
 Na ye so asara si mingi ti azo apensé so Jéhovah ayeke bi bê ti lo pëpe na azo wala lo yeke bâ mawa ti ala pëpe . 
 Mo yeda biani ti mû maboko na azo ti hinga ye nzoni na ndo ti atënë so ? 
 Mo yeke na kota nzara ti sara ni ? 
 Mo ye si azo so ayeke na nzara ti voro Nzapa ahinga tâ tënë na ndo ti lo , atâa ndo so ala yeke dä ? 
 Tongaso , fa so mo yeke mä yanga ti Nzapa na lege so mo yeke fa tënë na wâ nga mo yeke fa na azo ye so Bible afa na ndo akpengba tënë nde nde . 
 Azo so ayeke gi ti hinga tâ tënë ayeke na bezoin ti manda ye so Bible afa biani . 
 Fade mo kiri tënë tongana nyen ? 
 • E hinga tongana nyen so Nzapa ayeke bi bê ti lo na e ? 
 • Ngbanga ti nyen e yeke na fini na ndo sese ? 
 • Ye wa asi na zo tongana lo kui ? 
 • Ambage wa ti buku Bible afa agbu bê ti mo mingi ? 
 [ Afoto na lembeti 7 ] 
 Bible afa so apasi kue ayeke hunzi ande 
 [ Lingu ti afoto ni ] 
 Na nduzu na mbage ti koti , molenge - wali : © Bruno Morandi / age fotostock ; na mbage ti gati , wali : AP Photo / Gemunu Amarasinghe ; na gbe ni na mbage ti koti , aréfugié : © Sven Torfinn / Panos Pictures 
 [ Foto na lembeti 9 ] 
 Fade azo ti mbilimbili ayeke duti na fini lakue lakue na yâ Paradis 
 Mû maboko na azo ti sara ye so Bible afa 
 “ Me lë ni so atï na nzo sese ayeke azo so amä Tënë na ala bata Tënë ni na bê ti mbilimbili na ti nzoni , na ala ngbâ ti lë lakue . ” ​ — LUC 8 : 15 . 
 1 , 2 . ( a ) Ngbanga ti nyen a sigigi na buku Bible afa nyen biani ? 
 ( b ) Na yâ ti angu so ahon , tongana nyen Jéhovah adeba nzoni na ndo angangu so azo ti lo ayeke sara ti tene azo aga adisciple ? 
 MBENI Témoin ti Jéhovah so afa tënë na ngoi kue atene tënë so na ndo ti buku Bible afa nyen biani ? 
 * lo tene : “ Buku so ayeke pendere mingi . 
 Azo so mbi manda Bible na ala aye ni mingi . 
 Mbi nga kue mbi ye ni mingi . 
 A mû lege na e ti to nda ti mandango Bible na azo gi na lutingo na nduzu . ” 
 Na ndo ti oko buku so , mbeni wafango tënë so aga mbakoro awe atene : “ Na yâ ti angu 50 so mbi yeke fa tënë , mbi yeke na kota matabisi ti mû maboko na azo mingi ti hinga Jéhovah . 
 Me , mbi lingbi ti tene so buku so ayeke tâ nde mingi . 
 Apendere foto nga na atapande so ayeke na yâ ni ayeke pendere mingi . ” 
 A yeke ye so mo bâ na ndo ti buku Bible afa la ? 
 A sigigi na buku ti mandango na Bible so ti mû maboko na mo ti sara ye alingbi na yanga so Jésus amû atene : “ Tongaso i gue , i fa tënë na amara kue si ala ga adisciple , . . . i fa na ala ti bata ye kue so Mbi komande i . ” ​ — Matthieu 28 : 19 , 20 . 
 Kite ayeke dä pëpe so a nzere na Jéhovah mingi ti bâ aTémoin ti lo ahon 6 600 000 ayeda na bê ti ala kue ti sara ye alingbi na wango so Jésus amû ti sara si azo aga adisciple . 
 Jéhovah ayeke iri biani adeba nzoni na ndo ti ngangu so ala yeke sara . 
 Na tapande , na yâ ti ngu 2005 , a fa nzo tënë ti Royaume na yâ ti akodoro 235 ; nga nze oko oko , wungo ti a - étude ti Bible so a sara na azo ahon 6 061 500 . 
 Ye ti pekoni ayeke so , azo mingi amä “ Tënë ni tongana tënë ti azo pëpe , me , tongana Tënë ti Nzapa , na a yeke so biani ” . . 
 Na yâ ti angu use so ahon , wungo ti afini disciple ahon saki ngbangbo oku asara ye alingbi na ye so Jéhovah ahunda nga ala mû tere ti ala na lo . 
 Ahundango tënë wa so andu sarango kusala na buku Bible afa e yeke bâ ande na yâ ti article so ? 
 Na yâ ti ngoi so ahon a ninga pëpe , mo wara ngia teti so mo manda Bible na mbeni zo ? 
 Na ndo ti sese kue , e ngbâ lakue ti wara azo ti “ bê ti mbilimbili na ti nzoni ” so tongana ala mä tënë ti Nzapa , ala yeke “ bata ” ni na “ ala ngbâ ti lë lakue . ” . 
 Zia e bâ tongana nyen mo lingbi ti sara kusala na buku Bible afa ti mû maboko na azo ti ga adisciple . 
 Fade e yeke sara lisoro na ndo ti ahundango tënë ota : ( 1 ) Tongana nyen mo lingbi ti to nda ti mandango Bible na zo ? 
 ( 2 ) Akode ti fango tënë wa ayeke ga na anzoni ye mingi ? 
 ( 3 ) Tongana nyen mo lingbi ti mû maboko na mbeni zo ti ga gi pëpe mbeni wamandango Bible me nga mbeni wafango Tënë ti Nzapa , Bible ? 
 Lege ti to nda ti mandango Bible na zo 
 Ngbanga ti nyen ambeni zo ayeke nduru pëpe ti manda Bible ? 
 Tongana nyen e lingbi ti mû maboko na ala ti hon ndo ti kite ti ala ? 
 Tongana mbeni zo ahunda na mo ti fâ mbeni ngu so akono , me lo tene a lingbi mo huru gi fani oko ti fâ ngu ni , mo lingbi pëpe ti yeda ti sara ni . 
 Me tongana a zia atênë so mo lingbi ti tambela na ndo ni ti fâ na ngu ni , mo lingbi ti yeda ti sara ni . 
 Legeoko nga , mbeni zo so ayeke na aye mingi ti sarango ni alingbi ti yeda hio pëpe ti manda Bible . 
 Lo lingbi ti bâ so mandango Bible ayeke mû ngoi ti lo mingi nga ayeke hunda na lo ti sara ngangu mingi ti sara ni . 
 Nyen la mo lingbi ti sara ti mû maboko na lo ti hon ndo ti kite ti lo ? 
 Na lege ti buku Bible afa , mo lingbi ti sara anduru lisoro na lo , so ayeke mû lege na lo ti manda aye mingi , na ye so alingbi ti mû lege na mo ti gue na lo ti yeda ti manda Bible lakue lakue . 
 Tongana mo leke tere ti mo nzoni , ngoi oko oko so mo yeke kiri ti bâ zo ni alingbi ti duti tongana atênë so e sara tënë ni fade , wala aye so mo zia na gbele zo ni ti mû maboko na lo ti lë songo na Jéhovah . 
 Ngbanga ti nyen mo yeke na bezoin ti diko buku Bible afa ? 
 Ye oko , kozo ti mû maboko na mbeni zo ti wara ye ti nzoni na lege ti buku Bible afa , mo yeke na bezoin ti hinga atënë ti yâ ni nzoni . 
 Mo diko buku ni kue ahunzi awe ? 
 Mbeni koli na wali ti lo ato nda ti diko buku so na ngoi so ala yeke na wungo tere na yanga ti ngu . 
 Mbeni wali ti ndo ni , so ayeke kä ye na azo so aga gango , ague nduru na ala na lo bâ so a sû na peko ti buku ni Bible afa nyen biani ? 
 Lo tene na koli na wali ni so na yâ ti akete ngbonga so ahon , ni sambela Nzapa na ndo ti oko hundango tënë so , na ni hunda lo ti kiri tënë dä . 
 Koli na wali ni ayeke na ngia ti mû mbeni buku ni na lo . 
 Mo nga kue , mo “ zia l’heure ti [ mo ] ahon senge pëpe ” na lege so mo mû ngoi ti diko buku ni kue ahunzi , même ti fani use ni ? 
 Mo yeke sara ni na ngoi so mo yeke ku mbeni zo wala na ngoi ti wungo tere na place ti kua ti mo wala na ekole ? . 
 Tongana mo sara ni , mo yeke hinga ye mingi na ndo ti buku so na a yeke mû lege na mo ti gbu alege kue so azi na mo ti fa atënë ti yâ ni na azo . 
 6 , 7 . 
 Tongana nyen mo lingbi ti sara kusala na buku Bible afa ti to nda ti mandango Bible na azo ? 
 Na ngoi so mo yeke fa buku ni na fango tënë , sara kusala nzoni na afoto , aversê nga na ahundango tënë so ayeke na lembeti 4 , 5 na 6 . 
 Na tapande , ti to nda ni , mo lingbi ti hunda zo ni : “ Na bango akpale kue so azo ayeke wara laso , ye nyen mo bâ ayeke nzoni e zia bê ti e na ndo ni ti fa lege na e ? ” 
 Na pekoni so mo mä kiringo tënë ti zo ni nzoni , diko 2 Timothée 3 : 16 , 17 na fa so Bible afa tâ ye so amû maboko na azo ti leke akpale ti ala . 
 Na pekoni , gboto lê ti zo ni na ndo lembeti 4 na 5 , na hunda lo : “ Na popo ti akpale so a fa ni ge , so wa amû vundu na mo mingi ? ” 
 Tongana zo ni asoro mbeni oko , zia buku ni na maboko ti lo na ngoi so mo zi Bible ti diko na lo mbeni versê so andu kpale ni . 
 Na pekoni , diko lembeti 6 na hunda zo ni : “ Na popo ti ahundango tënë omene so a zia na lembeti so ge , ti so wa mo ye ti wara kiringo tënë na ni ? ” 
 Tongana zo ni asoro mbeni oko awe , fa na lo chapitre so akiri tënë na hundango tënë ni , zia na lo buku ni na leke ti kiri ti sara lisoro na ndo ni na lango ti peko . 
 Tapande ti fango tënë so e fa ni ge ayeke hunda gi apenze - ngbonga oku . 
 Ye oko , na yâ ti akete penze - ngbonga so , mo yeke hinga ye so agbu bê ti zo , mo yeke diko na lo ambeni versê use na mo yeke fa nda ni na lo nga mo yeke zia na sese gere ti mbeni vizite . 
 Nduru lisoro so mo sara na zo ni alingbi ti duti mbeni ye so akpengba lo na adë bê ti lo mingi , ambeni ye so peut - être a ninga lo wara ni pëpe . 
 Ye ti pekoni ayeke so même mbeni zo so ayeke na aye mingi ti sarango ni alingbi ti duti na ngia ti zia ambeni kete penze - ngbonga na ndo ti so ala mû kozoni ti manda na ye . 
 Nga ngoi ni so ayeke mû lege na mo ti mû maboko na lo ti sara mbeni ye ti tene lo tambela na ndo ti “ lege ti gue na fini ” . . 
 Tongana ngoi ayeke hon , na tënë ni ayeke gbu bê ti zo ni mingi , a yeke nzoni ti mû ngoi mingi ahon ti kozo ti manda ye na lo . 
 Mo lingbi ti sara ni na lege so mo hunda na zo ni wala ala lingbi ti duti ti manda Bible teti mbeni mbilimbili wungo ti ngoi . 
 Akode ti fango ye so ayeke ga na anzoni ye mingi 
 8 , 9 . ( a ) Tongana nyen mo lingbi ti leke mbeni wamandango Bible ti luti na gbele akpale na atara so lo lingbi ti wara ? 
 ( b ) A lingbi ti wara aye so ayeke kpengba mabe ti mbeni zo na ndo wa ? 
 Tongana mbeni zo ato nda ti sara ye alingbi na ye so Bible afa , lo lingbi peut - être ti wara ambeni kpale so alingbi ti kanga lege na lo ti gue na li ni . 
 Bazengele Paul atene : “ Azo kue so aye ti tambela na lege ti batango tënë ti Nzapa na yâ Christ Jésus , fade ala hu pono ti ye ti ngangu . ” . 
 Paul ahaka atara so na mbeni wâ so alingbi ti gbi mbeni da so a sara ni na aye so aninga ti buba pëpe ; me wâ so ayeke sara ye oko pëpe na mbeni da so a sara ni na lor , argent nga na atênë ti ngere ngangu . 
 A lingbi mo mû maboko na mbeni wamandango Bible ti duti na anzoni sarango ye si lo gbu ngangu na gbele atara so lo yeke wara . 
 Wasungo psaume ahaka “ tënë ti L’Eternel ” na “ argent so a tara na four ti sese , so a lungula saleté ni lege mbasambala . ” . 
 Biani , a yeke wara na yâ ti Bible anzoni ye kue so alingbi ti sara si mabe ti mbeni zo akpengba . 
 Na buku Bible afa ayeke fa na mo tongana nyen ti sara kusala nzoni na Bible . 
 Tongana nyen mo lingbi ti gboto lê ti mbeni wamandango ye na ndo Bible ? 
 Na ngoi ti étude ni , gboto lê ti wamandango ye ni na ndo ti aversê ti yâ ti chapitre oko oko so e yeke sara lisoro na ndo ni . 
 Sara kusala na ahundango tënë ti mû maboko na lo ti gbu nda ti akota versê ti Bible na ti sara ye alingbi na ni . 
 Mû adesizion na place ti lo pëpe . 
 Nde na so , sara ye tongana ti Jésus . 
 Tongana mbeni koli so ahinga Ndia ti Moïse nzoni mingi ahunda tënë na Jésus , Jésus akiri tënë lo tene : “ Mbeti ti Ndia atene nyen ? 
 Mo diko tënë [ wa ] dä ? ” 
 Koli ni akiri tënë alingbi na ye so a sû na yâ ti mbeti ti Ndia ni , na Jésus amû maboko na lo ti bâ tongana nyen lo lingbi ti sara ye alingbi na kpengba - ndia so . 
 Na lege ti mbeni tapande , Jésus amû maboko na lo nga ti bâ ye so fango ye so alingbi ti pusu lo ti sara . 
 Na yâ ti buku Bible afa , mo yeke wara gbâ ti atapande so akpengba pëpe , so mo lingbi ti sara kusala na ni ti mû maboko na mbeni wamandango ye ti bâ tongana nyen akpengba - ndia ti Bible andu lo . 
 A yeke nzoni ti bâ aparagraphe oke na ngoi ti mandango ye oko oko ? 
 Legeoko tongana ti so Jésus afa atënë so ayeke ngangu ti gbu nda ni na mbeni lege so akpengba pëpe , buku Bible afa asara kusala na atënë so akpengba pëpe na so lê ni avuru ti fa nda ti Mbeti ti Nzapa . 
 Zia e mû tapande ti Jésus na ngoi so e yeke fa ye na azo . 
 Fa ye na azo na mbeni lege so akpengba pëpe , so ayeke polele na so ayeke na lege ni . 
 Fa ye na loro pëpe . 
 Nde na so , a yeke dutingo ti wamandango ye nga ngangu ti gbungo nda ti ye ti lo la ayeke mû maboko na mo ti bâ wungo ti aparagraphe so ala lingbi ti manda na ngoi ti étude oko oko . 
 Jésus ahinga lani akatikati ti adisciple ti lo . 
 A yeke ngbanga ni la lo bâ so a yeke nzoni pëpe ti fa na ala ye mingi ahon ti so ala yeke na bezoin ni na ngoi ni so . ​ — Jean 16 : 12 . 
 A yeke nzoni ti sara kusala na mbage “ Ambeni tënë ti bâ na ndo ni ” tongana nyen ? 
 Na yâ ti buku Bible afa , a yeke wara mbage so a iri ni “ Ambeni tënë ti bâ na ndo ni ” , so ali ti tënë 14 ayeke dä . 
 A yeke na mo so mo yeke wafango ye ti hinga ye so wamandango ye ni ayeke na bezoin ni , na ti sara kusala nzoni na mbage so ti mû maboko na lo . 
 Na tapande , a lingbi ti duti ngangu na mbeni wamandango ye ti gbu nda ti mbeni ye wala lo lingbi ti hunda ambeni mbilimbili tënë na ndo ti ambeni ye so lo mä na bê dä kozo . 
 Peut - être mo lingbi gi ti gboto lê ti lo na ndo ti mbeni li ti tënë ti “ Ambeni tënë ti bâ na ndo ni ” so andu hundango tënë ti lo na ti hunda lo ti bâ ni lo wani . 
 Na mbeni mbage , a lingbi ti hunda na mo ti bâ tënë ni legeoko na wamandango ye ni . 
 A yeke wara na yâ ti mbage “ Ambeni tënë ti bâ na ndo ni ” ali ti tënë tongana “ ‘ Âme ’ na ‘ yingo ’ : nda ti atënë use so ayeke biani nyen ? ” 
 nga “ ‘ Kota Babylone ’ ayeke nyen ? ” 
 Mo ye peut - être ti bâ atënë so na wamandango ye ni . 
 Teti so a zia ahundango tënë na mbage so pëpe , a yeke nzoni mo hinga atënë ti yâ ti mbage so nzoni si a mû lege na mo ti leke anzoni hundango tënë . 
 Tongana nyen sambela ayeke sara si mabe ti mbeni zo akpengba ? 
 Psaume 127 : 1 atene : “ Tongana L’Eternel asara da ni pëpe , kusala ti ala so asara da ni ayeke senge senge . ” 
 Tongaso , na ngoi so mo yeke leke tere ndali ti mbeni étude , sambela Jéhovah ti mû maboko na mo . 
 Zia si asambela ti mo na tongo nda ti étude nga na hunzingo ni afa kpengba songo ti mo na Jéhovah . 
 Wa wamandango ye ni ti sambela Jéhovah ti mû na lo ndara ti gbu nda ti Tënë ti lo nga ti mû ngangu na lo ti sara ye alingbi na awango so ayeke na yâ ni . 
 Tongana wamandango ye ni asara tongaso , lo yeke wara ngangu ti luti na gbele atara nga mabe ti lo ayeke ngbâ ti kpengba . 
 Mû maboko na awamandango Bible ti ga awafango ye 
 A hunda ti tene awamandango Bible ague na li ni ti ga nyen ? 
 Ti tene azo so e yeke manda Bible na ala asara ye alingbi na “ ye kue ” so Jésus akomande adisciple ti lo ti sara , a hunda ti tene ala gue na li ni si ala duti gi awamandango Bible pëpe me ala ga awafango Tënë ti Nzapa . 
 Ye wa mo lingbi ti sara ti mû maboko na mbeni wamandango ye ti gue na li ni na lege ti yingo tongaso ? 
 Ngbanga ti nyen a yeke nzoni mo wa zo so mo yeke manda Bible na lo ti ga na bungbi ? 
 Gi na kozo tongo nda ti étude ni , tisa zo ni ti ga na bungbi legeoko na mo . 
 Fa na lo so mo ga wafango Tënë ti Nzapa ndali ti aye so mo manda na ngoi ti abungbi . 
 Na yâ ti ambeni yenga , mû kete penze - ngbonga na hunzingo ti étude oko oko ti fa na lo kapa ti afango ye so mo yeke wara na ngoi ti abungbi nde nde nga na ngoi ti akota bungbi . 
 Sara tënë na ngia na ndo ti aye ti nzoni so mo yeke wara na ngoi ti abungbi so . 
 Tongana wamandango ye ni ato nda ti ga lakue na bungbi , lo yeke ga peut - être ande mbeni wafango Tënë ti Nzapa . 
 16 , 17 . 
 Ambeni ye so wamandango Bible alingbi ti zia na gbele lo ti si dä ayeke so wa ? 
 Mû maboko na wamandango Bible ti zia na gbele lo ambeni ye so lo lingbi ti si dä . 
 Na tapande , wa lo ti fa ye so lo yeke manda na mbeni kamarade wala mbeni fami ti lo . 
 Mo lingbi nga ti wa lo ti zia na gbele lo ti diko Bible ahunzi . 
 Tongana mo mû maboko na lo ti leke mbeni kapa ti dikongo Bible lâ oko oko na ti bata ni , a yeke ga tongana mbeni mbage ti sarango ye ti lo so ayeke mû maboko na lo même ngoi mingi na peko ti batême ti lo . 
 Na ndo ni , ngbanga ti nyen pëpe ti wa wamandango ye ni ti gi ti bata kamême na li ti lo mbeni versê oko ti achapitre oko oko ti buku Bible afa so akiri tënë na mbeni kota hundango tënë ti chapitre ni ? 
 Na sarango tongaso , lo lingbi ti ga “ zo so ahinga kusala ni si kamene asara lo pëpe , zo so afa nda ti tene - biani na lege ni . ” ​ — 2 Timothée 2 : 15 . 
 Ahon ti fa na wamandango ye ni ti manda aversê ni na li na ti diko pekoni wala ti tene pekoni gi na mbeni lege nde , wa lo ti fa nda ti aversê ni na ngoi so lo yeke kiri tënë na mbeni zo so ahunda tënë na lo na ndo mabe ti lo . 
 Mungo kete ngoi ti manda legeoko na lo ye so lo lingbi ti tene na ngoi so lo yeke fa tënë na ambeni zo alingbi ti mû maboko na lo . 
 Sara ye tongana mbeni sewa ti lo wala mbeni mba ti lo ti place ti kua so ahunda tënë na lo na ndo mabe ti lo . 
 Na ngoi so wamandango Bible ni ayeke kiri tënë , fa na lo tongana nyen ti kiri tënë na “ tâ be - ti - molenge na mbeto ” wala na yekiango ndo . ​ — 1 Pierre 3 : 15 . 
 Tongana a yeda awe na mbeni wamandango Bible ti ga mbeni wafango tënë so ade ti wara batême pëpe , mo lingbi ti mû maboko na lo tongana nyen ? 
 Tongana ngoi ayeke hon , mo lingbi ti bâ so wamandango Bible ni alingbi awe ti ga wafango tënë . 
 Fa na lo so a yeke mbeni kota matabisi ti mû mbage na yâ fango tënë . 
 Tongana a - ancien abâ so zo ni alingbi awe ti ga mbeni wafango tënë so ade ti wara batême pëpe , mû maboko na lo ti leke ambeni nduru tënë ti fango tënë so akpengba pëpe . 
 Na pekoni , sigigi legeoko na lo na fango tënë . 
 Ngbâ lakue ti sigigi na lo na yâ ti ambage nde nde ti fango tënë , nga fa na lo tongana nyen ti leke tere ti lo ti kiri ti bâ azo nga ti sara avizite nzoni . 
 Nzoni tapande ti mo ayeke mû maboko mingi na lo . ​ — Luc 6 : 40 . 
 “ Sö mo mveni na ala so amä mo ” 
 19 , 20 . 
 Ye wa ayeke nzoni e zia na gbele e ti sara ? 
 Ngbanga ti nyen ? 
 Kite ayeke dä pëpe so a hunda ti sara ngangu mingi ti mû maboko na mbeni zo ti ‘ hinga tene - biani mbilimbili . ’ . 
 Ye oko , ye mingi ayeke dä pëpe ti haka ni na ngia so mo yeke wara tongana mo mû maboko na mbeni zo ti sara ye alingbi na ye so Bible afa . 
 Biani , so kota matabisi si e yeke na ni ti duti “ afon Nzapa na [ yâ ] kusala ” ti fango ye na ndo ti sese kue ! ​ — 1 aCorinthien 3 : 9 . 
 Na yâ ti ngoi kete , na lege ti Jésus Christ nga na a - ange ti ngangu , Jéhovah ayeke dë ngbanga na ndo ti azo “ so ahinga Nzapa pëpe , na ala so ake ti mä Tene - nzoni ti Seigneur ti e Jésus . ” . 
 Fini ti azo ayeke na yâ ti kpale . 
 Mo lingbi ti zia na gbele mo ti manda Bible kamême na zo oko na yâ ti buku Bible afa nyen biani ? 
 Na ngoi so mo yeke mû mbage na yâ kusala so , lege ayeke zi na mo ti “ sö mo mveni na ala so amä mo . ” . 
 Fadeso ayeke tâ ngoi ti sara ye hio ti mû maboko na azo ti sara ye alingbi na ye so Bible afa . 
 [ Kete tënë na gbe ni ] 
 So aTémoin ti Jéhovah asigigi na ni . 
 Mo manda nyen ? 
 • A sigigi na buku Bible afa ti sara na nyen ? 
 • Tongana nyen mo lingbi ti sara kusala na buku Bible afa ti to nda ti manda - ngo Bible na azo ? 
 • Akode ti fango ye wa aga na aye ti nzoni mingi ? 
 • Tongana nyen mo lingbi ti mû ma - boko na mbeni wamandango ye ti ga wafango Tënë ti Nzapa ? 
 [ Foto na lembeti 11 ] 
 Mo yeke sara kusala nzoni na buku so ? 
 Jéhovah : Nzapa so ayeke bâ akusala ti e na nene ni 
 “ Nzapa ayeke kirikiri pëpe si Lo lingbi girisa kusala ti i , ndoye so i fa giriri teti iri ti Lo . ” ​ — AHÉBREU 6 : 10 . 
 Na lege wa Jéhovah afa so lo bâ na nene ni ye so Ruth wali ti kodoro ti Moab asara ? 
 JÉHOVAH abâ na nene ni mingi akusala ti azo so ayeke gi biani ti sara ye so bê ti lo aye nga lo yeke futa ala mingi . 
 Boaz , wakua be - ta - zo ti Nzapa , ahinga pendere sarango ye ti Jéhovah so , ndali ti so Boaz atene na Ruth so ayeke mbeni wali ti kodoro ti Moab , so na ndoye ayeke bâ lege ti mama ti koli ti lo so ayeke womua , lo tene : “ L’Eternel afuta kusala ti mo , . . . 
 Lo mu na mo futa so alingbi . ” . 
 Nzapa airi deba nzoni lani na ndo ti Ruth ? 
 Lo sara ni biani ! 
 Lo zia même mbaï ti lo na yâ ti Bible ! 
 Na ndo ni , Ruth asara mariage na Boaz nga lo ga kotara ti Gbia David na ti Jésus Christ . 
 Tapande so ayeke gi mbeni oko ti atapande mingi so ayeke na yâ ti Bible , so afa so Jéhovah ayeke bâ na nene ni mingi ye so awakua ti lo ayeke sara . 
 2 , 3 . ( a ) Ye nyen asara si lege so Jéhovah ayeke fa so lo bâ ye so e sara na nene ni apika bê ti e ? 
 ( b ) Ngbanga ti nyen lo lingbi biani ti fa so lo bâ ye so e sara na nene ni ? 
 Mû mbeni tapande . 
 Ti Jéhovah , a yeke duti mbeni ye ti kirikiri tongana lo bâ na nene ni pëpe ye so awakua ti lo ayeke sara . 
 A - Hébreu 6 : 10 atene : “ Nzapa ayeke kirikiri pëpe si Lo lingbi girisa kusala ti i , ndoye so i fa giriri teti iri ti Lo , teti i sara kusala teti azo ti be - vulu , na i de ti sara tongaso . ” 
 Ye so apika bê ti e na yâ ti tënë so ayeke so Nzapa ayeke bâ na nene ni ye so azo ti lo so amû tere ti ala na lo ayeke sara , atâa so ala yeke awasiokpari nga so ala lingbi na gloire ti lo pëpe . ​ — aRomain 3 : 23 . 
 Teti so e yeke awasiokpari , e lingbi peut - être ti bâ so akusala so e yeke sara na Nzapa ayeke gi kete kete na alingbi pëpe ti tene Nzapa airi deba nzoni dä . 
 Ye oko , Jéhovah ahinga nzoni mingi bibe so ayeke pusu e ti sara na lo nga dutingo ti e , na lo yeke bâ na nene ni mingi kusala so e yeke sara na lo na bê ti e kue . 
 Zia e mû mbeni tapande : Mbeni mama awara mbeni matabisi na ndo ti table ti lo . 
 Matabisi ni ayeke mbeni ye ti go so ngere ni ayeke ngangu pëpe . 
 Lo lingbi peut - être ti bâ matabisi ni tongana mbeni mbumbuse ye na ti bi ni . 
 Ye oko , lo wara na tere ni mbeni kete mbeti so afa so a yeke kete molenge ti lo ti wali si amû nginza ti lo kue si a vo na ni . 
 Mama ni ayeke bâ matabisi ni fadeso na mbeni lege nde . 
 Ti kiri singila na molenge ni , peut - être lo yeke gbu lo na kate ti lo na lo yeke toto na ngu ti lê . 
 4 , 5 . 
 Na lege wa Jésus amû tapande ti Jéhovah na ndo bango ye na nene ni ? 
 Jéhovah ahinga nzoni mingi bibe so apusu e ti sara na lo nga akatikati ti e ; na tongana e mû ngangu ti e kue ti sara na lo , a yeke nzere na lo mingi , atâa ye so e sara ayeke gi kete kete wala ayeke mingi . 
 Na ndo tënë so , Jésus asara ye lani tâ gi tongana ti Babâ ti lo . 
 Dabe ti mo na tondo ti Bible na ndo womua so amû kete kete pata na offrande . 
 “ Jésus ayä lê ti Lo , na Lo bâ azo ti mosoro so ayeke zia matabisi ti ala na yâ sanduku ti nginza . 
 Na Lo bâ mbeni womua so ayeke wanzinga azia kete nginza use na yâ sanduku ni . 
 Lo tene , Biani , Mbi tene na i , womua so , so ayeke wanzinga , amû matabisi kota ahon ala kue . 
 Teti ala so kue azia na yâ sanduku ni gi nginza so ayeke senge na lê ti ala ; me womua so azia ye ti nzinga ti lo na yâ ni , même ye kue so ayeke na lo ti vo kobe ti lo . ” ​ — Luc 21 : 1 - 4 . 
 Jésus ahinga so wali so ayeke womua nga lo yeke wanzinga . 
 Na ye so asara si Jésus abâ na nene ni mingi matabisi so lo mû . 
 A lingbi ti tene oko tënë so na ndo Jéhovah . 
 A mû ngangu na e pëpe ti hinga so atâa dutingo ti e ayeke tongana nyen , Nzapa na Molenge ti lo ayeke bâ na nene ni mingi ye so e yeke sara ? 
 Jéhovah afuta zo ti Ethiopie so akpe mbeto ti lo 
 6 , 7 . 
 Ngbanga ti nyen Jéhovah afa na Ebed - Mélec so lo bâ na nene ni ye so lo sara ? 
 Lo fa ni tongana nyen ? 
 Fani mingi , Bible afa so Jéhovah ayeke bâ na nene mingi azo so asara ye so bê ti lo aye . 
 Bâ tongana nyen lo sara ye na mbage ti Ebed - Mélec , mbeni zo ti Ethiopie so akpe mbeto ti lo . 
 Koli so ayeke lani na fini na ngoi ti Jérémie nga lo sara kua na da ti Gbia Sédécias ti Juda so aduti be - ta - zo pëpe . 
 Ebed - Mélec amä so amokonzi ti Juda abi tënë ti wataka na li ti prophète Jérémie atene lo la lo yeke pusu azo ti ke yanga ti komande , na ala bi lo na yâ ti mbeni dû so popoto ayeke dä si lo lingbi ti kui nzara kâ . 
 Ebed - Mélec ahinga so azo ake Jérémie mingi ndali ti atënë so lo fa , na a yeke ngbanga ni la Ebed - Mélec ayeda ti zia fini ti lo na yâ ti kpale na ti gue ti bâ gbia . 
 Na mbeto pëpe , zo ti Ethiopie so atene : “ O gbia , seigneur ti mbi , azo so asara sioni na prophète Jérémie na yâ ye kue so ala sara na lo , si ala bi lo na yâ dû so . 
 Lo yeke kui na nzara kâ ” . 
 Gbia amû yanga na Ebed - Mélec ti mû akoli 30 na ti gue ti zi prophète ti Nzapa , Jérémie . ​ — Jérémie 38 : 8 - 13 . 
 Jéhovah abâ so Ebed - Mélec asara ye na mabe , na ye so apusu lo ti hon ndo ti mbeto so lo lingbi ti duti na ni . 
 Tongaso , ti fa so lo bâ na nene ni mingi ye so Ebed - Mélec asara , Jéhovah atene na lo na lege ti Jérémie : “ Fade Mbi sara si tënë ti Mbi so Mbi tene na ndo kodoro so aga tâ tënë ti sara sioni na ala , me ti sara nzoni na ala pëpe ; . . . 
 Fade Mbi zi mo na lâ ni kâ . 
 Fade a zia mo pëpe na tïtî azo so mbeto ti ala asara mo . 
 Fade Mbi sö mo biani , . . . fade fini ti mo angbâ na mo tongana ye so zo agbu na bira , teti mo zia bê ti mo na Mbi . ” . 
 Biani , Jéhovah azi Ebed - Mélec na Jérémie na tïtî asioni mokonzi ti Juda nga na pekoni , na tïtî azo ti Babylone so afuti Jérusalem kue . 
 Psaume 97 : 10 atene : ‘ [ Jéhovah ] abata âme ti azo ti nzobe , lo zi ala na tïtî azo ti sioni . ’ 
 “ Babâ ti mo so abâ ye na lingo , fade Lo futa mo ” 
 8 , 9 . 
 Tongana ti so Jésus afa , mara ti sambela wa Jéhovah ayeke bâ ni na nene ni mingi ? 
 Ye so Bible atene na ndo sambela ayeke mbeni ye so afa so Jéhovah ayeke bâ na nene ni mingi aye so e yeke sara ndali ti lo . 
 Bâ ye so mbeni zo ti ndara atene : “ Sambela ti azo ti mbilimbili amû ngia na [ Nzapa ] . ” . 
 Na ngoi ti Jésus , amokonzi - nzapa mingi ayeke sambela na gbele azo mingi . 
 A yeke pëpe ngbanga ti so ala ye ti ga nduru na Nzapa , me ngbanga ti so ala ye ti tene azo abâ so ala ye Nzapa mingi . 
 Ye oko , Jésus atene : “ Ala wara futa ti ala awe . ” 
 Jésus awa adisciple ti lo , lo tene : “ Me mo , tongana mo sambela , mo gue na yâ da ti mo , mo kanga yanga ti da ti mo si mo sambela Babâ ti mo so ayeke na lingo , na Babâ ti mo so abâ ye na lingo , fade Lo futa mo . ” ​ — Matthieu 6 : 5 , 6 . 
 Ti tâ tënë ni , Jésus aye lani pëpe ti tene so a yeke sioni ti sambela na gbele azo mingi , teti lo kue lo sambela ngoi na ngoi na gbele azo . 
 A nzere na Jéhovah mingi ti mä e tongana e sambela lo na bê ti e kue ; na e sara ni pëpe ti fa na amba ti e so e la e ye Nzapa mingi . 
 Asambela so e yeke tene na ngoi so e yeke gi e oko afa ndoye ti e teti Jéhovah na afa nga so e zia bê ti e kue na lo . 
 Tongaso , a dö bê ti e pëpe so fani mingi , Jésus agi ambeni ndo so lo lingbi ti duti dä gi lo oko si lo sambela . 
 Na mbeni lâ , lo sara ni “ na ndapre , kozoni si nda adë ” . 
 Na mbeni ngoi nde , “ Lo ma hoto ti sambela na ndo so zo ayeke dä pëpe . ” 
 Na kozoni ti tene lo soro abazengele ti lo 12 , Jésus asambela na bï ni kue gi lo oko . ​ — Marc 1 : 35 ; Matthieu 14 : 23 ; Luc 6 : 12 , 13 . 
 Tongana e yeke sambela na bê ti e kue nga atënë ni alondo na gbe ti bê ti e , e lingbi ti hinga nyen biani ? 
 Tara ti bâ tongana nyen Jéhovah adengi lani mê ti mä atënë ti gbe ti bê ti Molenge ti lo ! 
 Biani , na ambeni ngoi , Jésus asambela “ na totongo ngangu na ngule , . . . na [ Nzapa a ] mä Lo teti Lo kpe mbeto ti Nzapa . ” . 
 Tongana e yeke sambela Nzapa na bê ti e kue na e yeke fa na lo atënë ti gbe ti bê ti e , e lingbi biani ti hinga so Babâ ti e ti yayu ayeke dengi mê ti mä e nga lo yeke bâ na nene ni ye so e yeke tene na lo . 
 Biani , “ L’Eternel ayeke nduru na azo kue . . . so adi iri ti Lo na lege ti tene - biani . ” ​ — Psaume 145 : 18 . 
 Tongana nyen Jéhovah ayeke bâ aye so e yeke sara na ngoi so e yeke gi e oko ? 
 Tongana a nzere na Jéhovah ti mä asambela so e tene na ngoi so e yeke gi e oko , a yeke nzere nga na lo mingi tongana e mä yanga ti lo na ngoi so e yeke gi e oko . 
 Ti tâ tënë ni , Jéhovah ahinga ye so e yeke sara na ngoi so e yeke gi e oko . 
 Ni la , ti duti be - ta - zo na Jéhovah na ti mä yanga ti lo na ngoi so e yeke gi e oko afa so e ‘ sara na lo na bê ti e kue ’ , na mbeni bê so ayeke na sioni oko pëpe na so aye biani ti sara ye so ayeke mbilimbili . 
 Bâ tongana nyen mara ti sarango ye tongaso ayeke mû ngia na bê ti Jéhovah ! ​ — aProverbe 27 : 11 ; 1 Jean 3 : 22 . 
 12 , 13 . 
 Na lege wa e lingbi ti bata bibe ti e na bê ti e na ti sara ye tongana ti disciple Nathanaël so ayeke be - ta - zo ? 
 Tongaso , aChrétien so ayeke be - ta - zo ake ti sara siokpari na lingo , ndali ti mara ti asiokpari tongaso ayeke buba bibe ti zo na bê ti lo . 
 A yeke mara ti asiokpari tongana bango porno nga na alimon so afa sarango ngangu . 
 Atâa so a lingbi ti honde ambeni siokpari na lê ti zo , e hinga so “ ye kue ayeke na gigi senge na a honde pëpe na lê ti Lo so tënë ti e ayeke na tïtî Lo . ” . 
 Tongana e sara kue ti kpe aye so Jéhovah ake , e yeke duti na nzoni yingo - ti - hinga nga a yeke nzere na e ti hinga so Nzapa ayeda na e . 
 Biani , kite ayeke dä pëpe so Jéhovah abâ na nene ni mingi zo “ so atambela mbilimbili , na lo sara kusala ti mbilimbili , na lo tene tene - biani na bê ti lo ” . ​ — Psaume 15 : 1 , 2 . 
 Ye oko , tongana nyen e lingbi ti bata bibe ti e na bê ti e na yâ ti mbeni sese so aye ti sioni asi singo dä ? . 
 Kozoni kue , a lingbi e sara kusala na aye kue so Jéhovah aleke na lege ti yingo ti kpengba mabe ti e . 
 Use ni , a lingbi e sara kue ti ke aye so ayeke sioni na e sara aye so ayeke nzoni , nga e sara ye hio si asioni nzara amaï na yâ ti bê ti e pëpe ti dü siokpari . 
 Bâ tongana nyen a yeke nzere ande na mo mingi tongana Jésus asara tënë ti mo tongana ti so lo sara tënë ti Nathanaël , lo tene : “ Bâ ! 
 [ koli ] so tënë ti handa ayeke na yâ lo pëpe ! ” . 
 Na pekoni , Nathanaël so a iri nga lo Barthélemy awara matabisi ti duti oko ti abazengele 12 ti Jésus . ​ — Marc 3 : 16 - 19 . 
 “ Kota Sacrificateur ti be - nzoni na ti be - biani ” 
 Nde na bango ndo ti ambeni zo , bango ndo ti Jésus na ndo ye so Marie asara ayeke tongana nyen ? 
 Teti so Jésus ayeke “ image ti Nzapa so zo alingbi bâ pëpe , ” so ti tene Jéhovah , Jésus ayeke sara ye lakue tongana ti Babâ ti lo na lege so lo yeke bâ na nene ni ala so ayeke sara na Nzapa na bê so ayeke na sioni oko pëpe . 
 Na tapande , lango oku kozoni ti tene Jésus amû fini ti lo na sandaga , a tisa lo na ambeni disciple ti lo na da ti Simon zo ti Béthanie . 
 Na lakui ni , Marie ita ti Lazare na Marthe “ akamata livre oko ti yombo ti nard ti nzoni mingi , so ayeke ti ngere ngangu mingi ” ( ngere ni alingbi nginza ti ngu oko ti mbeni wakua ) , lo sa yombo ni na li ti Jésus nga na gere ti lo . 
 Ambeni atene : “ Teti nyen a futi yombo ni tongaso ? ” 
 Ye oko , Jésus abâ ye so Marie asara na mbeni lege nde . 
 Na lê ti Jésus , ye so Marie asara afa so maboko ti lo awoko na mungo ye mingi . 
 Na ndo ni , Jésus abâ ni tongana kota ye mingi ndali ti so lo hinga so lo yeke kui na yâ ti lango kete nga a yeke lu kuâ ti lo . 
 Tongaso , ahon ti kasa Marie ndali ti ye so lo sara , Jésus agonda lo . 
 Lo tene : “ Na ndo kue so fade ala fa Tene - nzoni so na sese so kue , fade ala fa nga tënë ti ye so wali so asara tongana ye ti dabe azo na lo . ” ​ — Matthieu 26 : 6 - 13 . 
 15 , 16 . 
 Tongana nyen e yeke wara ye ti nzoni ndali ti so Jésus asara na Nzapa tongana zo na sese ? 
 So kota matabisi si e yeke na ni so Mokonzi ti e Jésus ayeke bâ na nene ni ye so e yeke sara ! 
 Ti tâ tënë ni , fini ti Jésus na sese aleke lo ti sara akusala so Jéhovah abata na lo : kua ti Kota Prêtre na Gbia , kua ti mokonzi ti kongregation ti aChrétien so a sa yingo na ndo ti ala nga na pekoni , kua ti mokonzi ti sese kue . ​ — aColossien 1 : 13 ; aHébreu 7 : 26 ; Apocalypse 11 : 15 . 
 Kozo ti ga na sese , Jésus afa so tënë ti azo agbu bê ti lo mingi na lo ye ala mingi . 
 Na ngoi so lo yeke na sese , lo hinga nzoni akpale so e yeke wara na ngoi so e yeke sara kua ti Nzapa . 
 Bazengele Paul atene : “ A yeke ngbanga ti [ Jésus ] ti ga legeoko tongana aita ti Lo na yâ ye kue , si Lo lingbi ga Kota Sacrificateur ti be - nzoni na ti be - biani . . . 
 Teti Lo hu pono na yâ handa giriri , Lo lingbi sara na ala so ye ahanda ala . ” 
 Jésus alingbi ti “ sara be - nzoni na ndo so e yeke na ngangu pëpe ” ndali ti so “ a tara Lo na ye kue legeoko tongana e , me Lo sara siokpari pëpe . ” ​ — aHébreu 2 : 17 , 18 ; 4 : 15 , 16 . 
 17 , 18 . ( a ) Tongana nyen alettre so Jésus atokua na akongregation mbasambala ti Asie Mineure afa so lo bâ na nene ni mingi ye so ayeke si na adisciple ti lo ? 
 ( b ) A leke lani aChrétien so a sa yingo na ndo ti ala ti sara kusala wa ? 
 Na peko ti so a zingo Jésus na kuâ , a yeke polele so lo kiri lo bâ mawa ti adisciple ti lo mingi ndali ti atara so ala wara . 
 Bâ alettre so lo tokua na akongregation mbasambala ti Asie Mineure , so bazengele Jean asû . 
 Jésus atene na kongregation ti Smyrne lo tene : “ Mbi hinga ye ti vundu ti mo , na nzinga ti mo . ” 
 Ge , Jésus aye biani ti tene lani : ‘ Mbi hinga akpale ti mo nzoni mingi ; Mbi bâ mawa ti mo mingi . ’ 
 Na pekoni , teti so lo wani lo bâ pasi juska na kuâ , na be - nzoni nga na ngangu ti komande so lo yeke na ni , lo kiri lo tene na kongregation ni : “ Duti be - ta - zo juska na kui , na fade Mbi mû na mo couronne ti fini ti lakue lakue . ” ​ — Apocalypse 2 : 8 - 10 . 
 Na yâ ti alettre so lo tokua na akongregation mbasambala so , mo yeke wara gbâ ti atënë so afa so Jésus ahinga nzoni mingi akpale so adisciple ti lo awara na lo bâ na nene ni mingi be - biani ti ala . 
 E dabe ti e so ala so Jésus asara lani tënë na ala ayeke aChrétien so a sa yingo na ndo ti ala , so ayeke na beku ti komande legeoko na lo na yayu . 
 Legeoko tongana Seigneur ti ala , a leke ala ti sara kpengba kusala so ayeke ti mû maboko na azo na nzobe ti tene ala wara aye ti nzoni na lege ti sandaga ti Christ so ayeke sara si azo aga nzoni . ​ — Apocalypse 5 : 9 , 10 ; 22 : 1 - 5 . 
 19 , 20 . 
 Na lege wa “ azo mingi so asi singo ” afa so ala bâ Jéhovah na Molenge ti lo na nene ni ? 
 Biani , Jésus afa oko ndoye so lo yeke na ni na mbage ti adisciple ti lo so a sa yingo na ndo ti ala na “ ambeni ngasangbaga ” ti lo so ayeke be - ta - zo . 
 Ala yeke azo kutu mingi , na ala yeke na beku ti duti na popo ti “ azo mingi so asi singo . . . ti amara kue ” so ayeke na beku ti sigigi na yâ “ kota ye ti vundu ” . . 
 Azo so ayeke ga gbani gbani na mbage ti Jésus ndali ti so ala bâ na nene ni sandaga so lo mû nga ndali ti so ala yeke na beku ti wara fini ti lakue lakue . 
 Tongana nyen ala yeke fa so ala bâ aye so na nene ni ? 
 Ala yeke fa ni na lege so ala yeke “ sara na [ Nzapa ] na yâ temple ti Lo lâ na bï ” . ​ — Apocalypse 7 : 15 - 17 . 
 Na lembeti 27 ti si na lembeti 30 ti mbeti so , a yeke wara tondo ti kusala ti aTémoin ti Jéhovah na ndo sese kue teti ngu ti kusala 2006 . 
 Tondo so afa polele so awakua be - ta - zo so ayeke ‘ sara na Nzapa lâ na bï ’ biani . 
 Biani , gi na yâ ti oko ngu so , ala na tanga ti kete wungo ti aChrétien so a sa yingo na ndo ti ala amû wungo ti angbonga 1 333 966 199 ti fa tënë . 
 Wungo ti angbonga so ahon wungo ti angu 150 000 ! 
 Ngbâ lakue ti fa so mo bâ ye na nene ni ! 
 21 , 22 . ( a ) Na ndo tënë ti kiringo singila , ngbanga ti nyen a lingbi atâ Chrétien asara hange ? 
 ( b ) Ye wa e yeke bâ na yâ ti article ti peko ? 
 Na yâ sarango ye ti ala na mbage ti azo so ayeke mbilimbili - kue pëpe , Jéhovah na Molenge ti lo afa so ala yeke bâ ala biani na nene ni mingi . 
 Me , ye ti mawa ni ayeke so mingi ti azo abi bê ti ala na ndo Nzapa pëpe . 
 Nde na so , ala bi bê ti ala gi na ndo aye so agbu bê ti ala wani . 
 Tongana Paul ayeke sara tënë na ndo azo ti “ lâ ti nda ni , ” lo tene : “ Fade azo ayeke azo ti ndoye tere ti ala mveni , azo ti ndoye nginza . . . azo so amû merci pëpe . ” . 
 Azo so ayeke tâ nde mingi na atâ Chrétien so ayeke sambela na bê ti ala kue , so ayeke mä yanga na bê kue na so ayeke sara kua ti Nzapa na bê ti ala kue ti fa so ala bâ na nene ni ye kue so lo sara ndali ti ala . ​ — Psaume 62 : 9 ; Marc 12 : 30 ; 1 Jean 5 : 3 . 
 Na yâ ti article ti peko , e yeke kiri ti bâ ambeni ye so na ndoye Jéhovah aleke ti mû maboko na e na lege ti yingo . 
 Na ngoi so e yeke gbu li ti e na ndo ti ‘ amatabisi ti nzoni ’ so , zia e ngbâ ti bâ ye na nene ni mingi ahon ti kozo . ​ — Jacques 1 : 17 . 
 Fade mo kiri tënë tongana nyen ? 
 • Na lege wa Jéhovah afa so lo yeke bâ na nene ni ye so awakua ti lo ayeke sara ? 
 • Tongana nyen e lingbi ti zia ngia na bê ti Jéhovah na ngoi so e yeke gi e oko ? 
 • Na alege wa Jésus afa so lo bâ ye na nene ni ? 
 • Na lege wa dutingo ti Jésus lani tonga - na zo amû maboko na lo ti duti mbeni mokonzi so ayeke sara ye na nzobe na so ayeke bâ ye na nene ni ? 
 [ Foto na lembeti 19 ] 
 Tongana ti so mbeni babâ wala mama abâ na nene ni senge ye so molenge ti lo amû na lo , Jéhovah abâ na nene ni mingi ye so e mû na lo na bê ti e kue 
 Ngbâ ti bâ ye na nene ni mingi ahon ti kozo 
 “ O Nzapa , bibe ti Mo ayeke ye ti nzoni mingi na lê ti mbi ! 
 Wungo ti ala ayeke mingi mingi . ” ​ — PSAUME 139 : 17 . 
 1 , 2 . 
 Ngbanga ti nyen a yeke nzoni e bâ Mbeti ti Nzapa na nene ni ? 
 Wasungo psaume atene nyen ti fa so lo bâ ni na nene ni ? 
 A WARA lani mbeni ye so apika bê ti azo mingi . 
 A yeke lani na ngoi ti lekengo peko ti temple ti Jéhovah na Jérusalem si Kota Prêtre Hilkija awara “ mbeti ti Ndia ti L’Eternel so Moïse asara . ” 
 Kite ayeke dä pëpe so a yeke tâ mbeti so Moïse wani asû ni a sara angu 800 tongaso awe ! 
 Tara ti bâ ngia ti bê ti Gbia Josias so akpe mbeto ti Nzapa na ngoi so a fa na lo buku so ! 
 Biani , lo bâ mbeti so na nene ni mingi na hio tongaso , lo hunda na wakuasu Saphan ti diko ni na kota go . ​ — 2 Chronique 34 : 14 - 18 . 
 Laso , azo ngbundangbu mingi alingbi ti wara Mbeti ti Nzapa kue wala gi mbeni mbage ni si ala diko . 
 Ye so asara si Bible aga mbeni ye so ayeke kota mbeni pëpe ? 
 Oko pëpe ! 
 Senge pëpe , ngbanga ti so a yeke wara na yâ ni abibe ti Nzapa ti Ngangu Ahon Kue , so a sû ni na mbeti teti nzoni ti e . 
 Wasungo psaume David afa atënë ti bê ti lo na ndo Mbeti ti Nzapa , lo tene : “ O Nzapa , bibe ti Mo ayeke ye ti nzoni mingi na lê ti mbi ! 
 Wungo ti ala ayeke mingi mingi . ” ​ — Psaume 139 : 17 . 
 Ye wa afa so David akpengba na lege ti yingo ? 
 Nengo so David amû na Jéhovah , na Mbeti ti lo nga na aye so lo leke teti tâ vorongo akiri lâ oko na peko pëpe . 
 Gbâ ti apendere psaume so David asû afa na gigi bibe so lo yeke na ni . 
 Na tapande , na Psaume 27 : 4 , lo tene : “ Mbi hunda ye oko na L’Eternel , na fade mbi gi ye so ; a yeke ti duti na da ti L’Eternel na lâ ti mbi kue , ti bâ gloire ti L’Eternel , na ti bâ Temple ti Lo na ngia . ” 
 Na ngbene yanga ti Hébreu , tënë “ ti bâ Temple ti Lo na ngia ” aye ti tene “ ti mû ngoi ti gbu li na ndo ni , ti bâ ni nzoni , ti bâ ni na ngia nga na nzara ti gonda ni . ” 
 A yeke polele so David ayeke zo so akpengba na lege ti yingo nga lo bâ na nene ni mingi aye so Jéhovah aleke ti kpengba mabe ti lo . 
 Nga , lo yeke na ngia ti hinga anzene nzene tâ tënë kue so Nzapa afa . 
 Na ndo tënë ti bango ye na nene ni , David azia mbeni nzoni tapande so ayeke nzoni ti mû pekoni . ​ — Psaume 19 : 8 - 12 . 
 Bâ na nene ni matabisi so e yeke na ni ti hinga tâ tënë 
 Ye wa apusu Jésus ti duti na ngia mingi na yâ yingo vulu ? 
 A hunda pëpe ti tene mbeni zo aduti na ngangu ti gbungo nda ti ye hio mingi wala ti manda mbeti ague yongoro si lo wara hingango ye ti Bible . 
 Mingi ni , aye so ayeke sara si zo asara baba . 
 Nde na so , a hunda ti wara kota nzobe ti Jéhovah so lo fa ni na azo so ayeke na tâ be - ti - molenge , so ayeke na nzara ti sara na lo na so ahinga so ye ti yingo amanke ala . 
 Tongana Jésus agbu li na ndo tënë so atene a sara iri ti azo so ayeke mbilimbili - kue pëpe na mbeti na yayu , “ Jésus ayeke na ngia [ mingi ] na yâ Yingo Vulu , Lo tene , Mbi mû singila na Mo , O Babâ , Seigneur ti yayu na ti sese , teti Mo honde ye so na awandara na azo ti mayele , na Mo fa nda ni na akete molenge . ” ​ — Luc 10 : 17 - 21 . 
 Ngbanga ti nyen a lingbi adisciple ti Jésus abâ lani pëpe atâ tënë ti Royaume so a fa na ala tongana mbeni senge ye ? 
 Na peko ti so Jésus atene sambela so na bê ti lo kue , lo bâ ndo na mbage ti adisciple ti lo , lo tene : “ Ngia ayeke na lê so abâ ye so i bâ ! 
 Teti Mbi tene na i , aprophète na agbia mingi aye ti bâ ye so i bâ , na ala bâ ye so pëpe ; na ala ye ti mä ye so i mä , na ala mä ye so pëpe . ” 
 Biani , Jésus awa adisciple ti lo so ayeke be - ta - zo ti bâ pëpe atâ tënë ti Royaume so a fa na ala tongana mbeni senge ye . 
 A fa atâ tënë so pëpe na awakua ti Nzapa so aga kozoni na ala na biani , a fa ni pëpe na “ awandara na azo ti mayele ” ti ngoi ti Jésus . ​ — Luc 10 : 23 , 24 . 
 6 , 7 . ( a ) Anda ti tënë wa e yeke na ni ti bâ na nene ni atâ tënë so Nzapa afa na e ? 
 ( b ) Kangbi wa a yeke bâ laso na popo ti tâ vorongo na abungbi ti nzapa ti wataka ? 
 Laso , e yeke na anda ti tënë mingi ahon adisciple ti Jésus ti bâ na nene ni atâ tënë so Nzapa afa na e . 
 Senge pëpe , ngbanga ti so na lege ti “ ngbâa be - ta - zo na ti ndara ” , Jéhovah angbâ ti zi nda ti Tënë ti lo so ali mingi na azo ti lo . 
 Na ndo lâ ti nda ni , prophète Daniel atene : “ Fade azo mingi akpe na ndo nde nde , na ndara awu mingi . ” . 
 Mo yeda pëpe so hingango ye ti Nzapa “ awu mingi ” laso , nga so Jéhovah ayeke mû na awakua ti lo gbâ ti akobe ti yingo ? 
 Awakua ti Jéhovah ahinga ye mingi na ndo Nzapa nga na aye so lo leke ti sara ; na ye so azia kangbi na popo ti ala na azo ti Babylone ti Kota so ayeke fa ye kirikiri . 
 Ye ti pekoni ayeke so , azo mingi so aga ti hinga nda ti sioni ti abungbi ti nzapa ti wataka na so bê ti ala ayeke so ndali ni ayeke tourné fadeso na mbage ti tâ vorongo . 
 Ala yeke tongana angasangbaga na ala ye ti “ sara beoko na siokpari ti [ Kota Babylone ] pëpe ” nga ala ye si “ sioye ti lo aga na ndo [ ala ] pëpe ” . 
 Jéhovah na awakua ti lo atisa mara ti azo so kue ti ga na yâ bungbi ti lo . ​ — Apocalypse 18 : 2 - 4 ; 22 : 17 . 
 Azo so abâ ye na nene ni ayeke ga mingi mingi ti voro Nzapa 
 8 , 9 . 
 Na lege wa atënë ti Aggée 2 : 7 ayeke ga tâ tënë laso ? 
 Jéhovah atene kozoni awe na ndo temple ti lo ti yingo so a yeke voro lo dä , lo tene : “ Mbi yengi amara kue , na fade ala ga na ye ti nzoni mingi ti ala , na fade Mbi sara si da so asi na gloire . ” . 
 Pendere prophétie so aga tâ tënë lani na ngoi ti Aggée , tongana tanga ti azo ti Nzapa so akiri na kodoro ti ala akiri aleke temple ti Jérusalem . 
 Laso , atënë ti Aggée ayeke ga nga tâ tënë na ndo kota temple ti Jéhovah ti yingo . 
 Azo mingi ayeke ga gbani gbani na yâ ti temple ti yingo so ti voro Nzapa “ na yingo na tene - biani . ” 
 Ngu oko oko , azo saki mingi so ayeke ‘ aye ti nzoni mingi ti amara ’ angbâ lakue ti ga dä . 
 Na tapande , tondo ti kusala ti aTémoin ti Jéhovah na ndo sese kue ti ngu ti kusala 2006 afa so azo 248 327 awara batême ti fa so ala mû tere ti ala na Jéhovah awe . 
 Ye so aye ti fa so a yeke wungo ti afini zo 680 si ayeke wara batême lâ oko oko ! 
 Teti so ala ndoye tâ tënë na ala yeke na nzara ti sara na lo tongana awafango tënë ti Royaume , ye so afa biani so a yeke Jéhovah si agboto ala na mbage ti lo . ​ — Jean 6 : 44 , 65 . 
 10 , 11 . 
 Fa mbeni ye so asi na so afa tongana nyen azo aga ti bâ tâ tënë na nene ni . 
 Ye so agboto azo so ayeke na nzara ti sara na Nzapa na mbage ti tâ tënë ayeke so ala bâ “ zo ti mbilimbili nde na zo ti sioni nde , lo so asara kusala ti Nzapa nde na lo so asara kusala ti Lo pëpe nde . ” . 
 Zia e bâ ye so asi na Wayne na wali ti lo Virginie . 
 Ala yeke lani amembre ti mbeni Eglize Protestant , me ala yeke na gbâ ti ahundango tënë so ala wara kiringo tënë dä pëpe . 
 Ala ye bira pëpe , na li ti ala aga kirikiri nga ala gi bê ti ala mingi tongana ala bâ amokonzi - nzapa ayeke iri deba nzoni na ndo ti aturugu nga na aye ti bira . 
 Na ngoi so ngu ti ala ayeke gue na li ni , ala bâ so amba ti ala ti yâ ti eglize ni ayeke bi bê pëpe na ala , atâa so Virginie afa ye teti ngu mingi na ekole ti dimanche . 
 Ala tene : “ Zo oko ti ga ti bâ e wala ti bi bê ti lo na nzoni duti ti e na lege ti yingo ayeke dä pëpe . 
 Eglize ni aye gi nginza ti e , awe . 
 E hinga ye ti sara pëpe . ” 
 Nzara ti eglize ni asigigi na yâ ti ala na ngoi so eglize ni ato nda ti yeda na bungbingo koli na koli wala wali na wali . 
 Na oko ngoi ni , tarä ti Wayne na Virginie ti wali aga Témoin ti Jéhovah , na pekoni , molenge ti ala ti wali nga kue aga Témoin ti Jéhovah . 
 Atâa so na tongo nda ni , ye so anzere na Wayne na Virginie pëpe , na pekoni ala changé pensé ti ala na ala yeda ti manda Bible . 
 Wayne atene : “ Gi na yâ ti nze ota , e manda ye mingi na ndo ti Bible ahon aye so e manda na yâ ti ngu 70 so ahon ! 
 E hinga lâ oko pëpe so iri ti Nzapa ayeke Jéhovah , nga e hinga ye oko pëpe na ndo Royaume nga na Paradis na ndo sese . ” 
 Kete na pekoni , koli na wali so ayeke na nzara ti sara na Nzapa ato nda ti gue na bungbi nga ti sigigi na fango tënë . 
 Virginie atene : “ E ye ti fa tâ tënë na azo kue . ” 
 Ngu ti ala use kue ahon 80 tongana ala wara batême na ngu 2005 . 
 Ala tene : “ E bâ so e duti nzoni na yâ ti bungbi ti atâ Chrétien . ” 
 Kiri singila teti so mo “ wara ye kue alingbi teti nzo kusala kue ” 
 Ye wa Jéhovah ayeke sara lakue teti awakua ti lo ? 
 Ye wa a lingbi e sara ti wara nzoni dä ? 
 Jéhovah ayeke mû maboko lakue na awakua ti lo ti sara ye so bê ti lo aye . 
 Na tapande , a mû na Noé awango so ayeke polele na ndo lege ti lekengo arche . 
 Na a lingbi Noé aleke arche ni nzoni teti lo yeke wara lege ti kiri ti leke pekoni pëpe . 
 Na a yeke ye so lo sara . 
 Ngbanga ti nyen ? 
 Ngbanga ti so Noé “ asara tongaso ; ye kue so Nzapa akomande lo , lo sara tongaso . ” . 
 Laso nga , Jéhovah ayeke leke awakua ti lo nzoni si ala sara ye so bê ti lo aye . 
 Biani , kota kusala ti e ayeke ti fa nzo tënë ti Royaume ti Nzapa so ayeke komande nga ti mû maboko na azo so alingbi si ala ga adisciple ti Jésus Christ . 
 Legeoko tongana ti Noé , kusala ti e ayeke ga nzoni gi tongana e mä yanga ti Nzapa . 
 A lingbi e yeda na fango lege so Jéhovah amû na lege ti Tënë ti lo nga na bungbi ti lo . ​ — Matthieu 24 : 14 ; 28 : 19 , 20 . 
 Jéhovah ayeke fa ye na e ndali ti kusala ti e na lege wa ? 
 Ti sara kusala ti e so na lege ni , a lingbi e manda ‘ ti fa nda ti ’ Bible so ayeke kota gbakuru ti e “ na lege ni . ” 
 Na Bible ayeke “ nzoni ti fa nda ti tënë , ti zingo na zo , ti kiri zo na lege ni , na ti fa na zo lege ti sara ye mbilimbili , si zo ti Nzapa alingbi kue , na lo wara ye kue alingbi teti nzo kusala kue . ” . 
 Legeoko tongana ti so Jéhovah asara na ngoi ti akozo Chrétien , lo yeke fa ye na e na lege ti bungbi ti lo . 
 Laso , na yâ ti akongregation 99 770 na ndo sese kue , Bungbi ti Ekole ti Kusala ti aChrétien nga na Bungbi ti Kusala so a yeke sara yenga na yenga ayeke mû maboko na e ti fa tënë nzoni . 
 Mo yeke fa so mo bâ abungbi so na nene ni na lege so mo yeke ga lakue dä nga mo yeke sara ye alingbi na aye so mo manda ? ​ — aHébreu 10 : 24 , 25 . 
 Na lege wa awakua ti Jéhovah afa so ala bâ na nene ni matabisi so ala yeke na ni ti sara na Nzapa ? 
 ( Sara nga tënë na ndo ti tondo ti kusala so ayeke na lembeti 27 ti si na 30 . ) 
 Na ndo sese kue , azo ti Jéhovah kutu mingi ayeke fa so ala bâ na nene ni aye so a yeke fa na ala na lege so ala yeke bi tere ti ala kue na fango tënë . 
 Na tapande , na yâ ti ngu ti kusala 2006 , awafango tënë ti Royaume 6 741 444 amû wungo ti angbonga 1 333 966 199 ti fa tënë na alege nde nde . 
 Mbeni lege ni ayeke so ala manda Bible na azo 6 286 618 . 
 So ayeke gi ambeni mbage ti anzoni tondo ti aye so asi na ndo sese kue . 
 Kite ayeke dä pëpe so atondo ti guengo na li ni ti kusala ti fango tënë amû ngangu lani na akozo Chrétien . 
 Legeoko nga , e kue e lingbi ti wara ngangu tongana e bi lê na ndo ti tondo ti ngu ti kusala 2006 . ​ — Kusala 1 : 15 ; 2 : 5 - 11 , 41 , 47 ; 4 : 4 ; 6 : 7 . 
 Ngbanga ti nyen a lingbi bê ti e anze pëpe ndali ti so e bâ so kusala so e yeke sara na bê ti e kue alingbi na lê ti Jéhovah pëpe ? 
 Ngu oko oko , awakua ti Jéhovah ayeke bungbi go ti ala ti sepela lo . 
 Ye so afa polele so ala bâ na nene ni mingi matabisi so ala yeke na ni ti hinga Jéhovah na ti fa tënë ti témoin ti lo . 
 Ti tâ tënë ni , a lingbi ti haka sacrifice ti merci so aita ti e so aga mbakoro , so ayeke na kobela wala so mbage ti tere ti ala anze na kete offrande so womua so ayeke wanzinga amû . 
 Me , zia e girisa pëpe so Jéhovah na Molenge ti lo abâ na nene ni mingi ala so ayeke sara na Nzapa na bê ti ala kue , na ngoi so ala yeke sara ye so alingbi na ngangu ti ala . ​ — Luc 21 : 1 - 4 ; aGalate 6 : 4 . 
 Abuku wa ti fango na ye Nzapa amû na e na yâ ti angu so ahon ? 
 Na ndo ti fango ye so e yeke wara teti kusala ti fango tënë , na lege ti bungbi ti Jéhovah , lo yeke mû na e apendere gbakuru ti tene e fa na ye na azo . 
 Na yâ ti angu so ahon , e wara abuku tongana Ta tene so aga na Zo Fini ti La Koue La Koue , Mo lingbi ti douti la koue la koue na paradis na ndo sesse na Hingango Ye So Ague na Fini ti Lakue Lakue . 
 Nga , fadeso e yeke na buku Bible afa nyen biani ? 
 Azo so abâ biani na nene ni abuku so ayeke sara kusala na ni nzoni na fango tënë . 
 Sara kusala nzoni na buku Bible afa 
 17 , 18 . ( a ) Ambage wa ti buku Bible afa mo ye mingi ti gboto lê ti azo na ndo ni na yâ fango tënë ? 
 ( b ) Mbeni surveillant ti circonscription atene nyen na ndo buku Bible afa ? 
 Buku Bible afa nyen biani ? 
 ayeke na achapitre 19 . 
 Mo yeke wara nga dä mbage so a iri ni “ Ambeni tënë ti bâ na ndo ni ” . 
 Na ndo ni , atënë ti yâ ni akpengba pëpe na ayeke polele . 
 Ye so asara si buku so aga mbeni deba nzoni teti kusala ti e ti fango tënë . 
 Na tapande , kota li ti tënë ti chapitre 12 ayeke : “ Duti na fini so amû ngia na Nzapa . ” 
 Chapitre so ayeke fa na mbeni wamandango Bible tongana nyen lo lingbi ti ga ndeko ti Nzapa , mbeni ye so azo mingi abi bê na ndo ni pëpe wala ala bâ so zo alingbi ti sara ni pëpe . 
 Buku so a sigigi na ni ti manda na Bible na azo ayeke ndu ala tongana nyen ? 
 Mbeni surveillant ti circonscription na kodoro ti Australie atene so buku Bible afa “ ayeke ndu bê ti azo hio mingi na ayeke pusu ala ti sara lisoro . ” 
 Lo kiri lo tene so a yeke ngangu oko pëpe ti sara kusala na ni na a sara si “ awafango tënë ti Royaume mingi akiri afa tënë na mbeto pëpe nga ala wara ngia mingi na yâ fango tënë . 
 A yeke ye ti dongo bê pëpe tongana ambeni ita airi ni Lor ti Nzoni Mingi ! ” 
 19 - 21 . 
 Fa ambeni tapande so agboto lê na ndo nene ti buku Bible afa . 
 Mbeni wali na kodoro ti Guyane atene na mbeni ita - wali pionnier : “ Nzapa la atokua mo na mbi . ” 
 Ndali ti so ade ti ninga pëpe , koli so lo na lo asara mariage pëpe adö lo na amolenge ti ala use azia . 
 Ita - wali ni azi buku Bible afa na chapitre 1 na lo diko na kota go paragraphe 11 , na gbe ti kete li ti tënë “ Aye ti sioni so ayeke si na e ayeke sala nyen na ndo ti Nzapa ? ” 
 Ita - wali ni atene : “ Tënë ni andu bê ti wali ni ngangu mingi . 
 A sara si lo londo lo gue na peko ti da ti kango ye ti lo , na lo toto mingi . ” 
 Wali so ayeda ti manda Bible lakue na mbeni ita - wali ti ndo ni , na lo ngbâ ti gue na li ni . 
 Wali ti José so ayeke na kodoro ti Espagne akui na yâ ti ndao ti kutukutu . 
 José agi ti wara dengo bê na lege ti nyongo mbangi nga lo gue ti bâ ambeni wanganga so abâ ye na ndo ti sarango ye ti zo . 
 Ye oko , awanganga so alingbi pëpe ti kiri tënë na hundango tënë so agbu bê ti lo mingi : “ Ngbanga ti nyen Nzapa azia lege si wali ti mbi akui ? ” 
 Mbeni lâ , José atingbi Francesc so ayeke na oko ndokua so lo yeke dä . 
 Francesc ahunda lo ti tene ala sara lisoro na ndo chapitre 11 ti buku Bible afa , so li ti tënë ayeke “ Ngbanga ti nyen Nzapa azia si azo abâ pasi ? ” 
 Lege so afa nda ti aversê ni nga na tapande ti mbeni élève na maître ti lo so a zia na yâ ni andu bê ti José mingi . 
 Lo to nda ti manda Bible na bê ti lo kue , lo gue na kota bungbi ti circonscription na fadeso lo yeke gue na abungbi na Da ti Royaume na ndo so lo yeke dä . 
 Roman , mbeni wadengo buze ti Pologne so ayeke na ngu 40 ayeke bâ Bible na nene ni mingi . 
 Me , teti so kua ti lo amû ngoi ti lo kue , lo manda Bible me lo gue na li ni mingi pëpe . 
 Ye oko , lo gue na mbeni kota bungbi ti district na lo wara buku Bible afa . 
 Kete na pekoni , lo gue na li ni mingi . 
 Lo tene : “ Buku so asara si akozo fango ye ti Bible abungbi kue ti ga polele na yâ ti li ti mbi . ” 
 Roman ayeke manda Bible fadeso lakue lakue nga lo yeke gue na li ni nzoni . 
 Ngbâ ti bâ ye na nene ni mingi ahon ti kozo 
 22 , 23 . 
 Tongana nyen e lingbi ti ngbâ ti fa so e bâ na nene ni beku ti e ? 
 Tongana ti so a fa lani na Kota Bungbi ti District “ A ga nduru ti zi e awe ” , so apika bê mingi , atâ Chrétien ayeke ku kungo ti tene ‘ a zi ala teti lakue lakue ’ . 
 A yeke ye so Nzapa amû zendo ti sara ni ande na lege ti mênë ti Jésus Christ so atuku . 
 Tâ pendere lege ti fa so e bâ na nene ni mingi pendere beku so ayeke ti ngbâ lakue ti zia si a sukula e na ‘ akusala so fini ayeke dä pëpe , na e sara na Nzapa so ayeke na fini . ’ ​ — aHébreu 9 : 12 , 14 . 
 Biani , a yeke kete ye pëpe so awafango tënë ti Royaume ahon kutu omene angbâ lakue ti sara na Nzapa be - ta - zo atâa so azo ti sese so ayeke sara ngangu na ndo ti ala mingi ti sara ye na kion . 
 Sarango tongaso afa so awakua ti Jéhovah abâ na nene ni mingi matabisi so ala yeke na ni ti sara na Nzapa , na ala hinga so “ kusala ti [ ala ] ayeke senge pëpe na yâ Seigneur . ” 
 Zia e ngbâ ti bâ ye na nene ni mingi ahon ti kozo ! ​ — 1 aCorinthien 15 : 58 ; Psaume 110 : 3 . 
 Fade mo kiri tënë tongana nyen ? 
 • Ye wa wasungo psaume afa na e na ndo bango Nzapa na nene ni nga na aye so lo mû ti kpengba e na lege ti yingo ? 
 • Na lege wa atënë ti Aggée 2 : 7 ayeke ga tâ tënë laso ? 
 • Aye wa Jéhovah amû na awakua ti lo si ala sara na lo nzoni ? 
 • Ye wa mo lingbi ti sara ti fa so mo bâ na nene ni nzobe ti Jéhovah ? 
 [ Tableau na alembeti 27 - 30 ] 
 TONDO TI ATÉMOIN TI JÉHOVAH TI NDO SESE KUE TETI NGU TI KUSALA 2006 
 ( Ti bâ ni mbilimbili , bâ buku ni . ) 
 [ Afoto na lembeti 31 ] 
 Jéhovah amû na e ye kue so a hunda ti sara na ye so bê ti lo aye 
 Akoli ti awali , ala mû li ni tongana ti Christ 
 “ Christ ayeke Beli ti akoli oko oko kue ” . ​ — 1 ACORINTHIEN 11 : 3 . 
 1 , 2 . ( a ) A yeke hinga nzoni koli ti wali na nyen ? 
 ( b ) Ngbanga ti nyen a yeke kota ye ti hinga so Nzapa la ayeke na gunda ti mariage ? 
 A YEKE hinga nzoni koli ti wali na nyen ? 
 A yeke hinga lo na lege ti ngangu ti gbungo nda ti ye ti lo wala na lege ti ngangu ti lo ? 
 A yeke hinga lo na lege ti kode ti lo ti warango nginza ? 
 Wala a yeke hinga lo mbilimbili na lege so lo yeke sara ye na ndoye nga na nzobe na wali ti lo nga na amolenge ti lo ? 
 Na ndo ndangba hundango tënë ni , akoli mingi asara ye alingbi na ni pëpe ndali ti so yingo ti sese so nga na abibe ti azo afa lege na ye so ala yeke sara . 
 Ngbanga ti nyen ? 
 Mingi ni a yeke ngbanga ti so ala yeda pëpe ti sara ye alingbi na wango ti Lo so ayeke na gunda ti mariage , Lo so “ asara wali na bio ti kate so Lo kamata na koli ; Lo ga na wali so na koli ni . ” ​ — Genèse 2 : 21 - 24 . 
 Jésus Christ afa so , legeoko tongana ti so tondo ti Bible so afa , Nzapa ayeke na gunda ti mariage , na Jésus atene na amba ti lo so akasa ndo , lo tene : “ I diko na Mbeti pëpe ? 
 Lo so asara ala giriri kozoni , Lo sara ala koli na wali , na Lo tene , Teti tënë so , fade zo azia babâ na mama ti lo , na lo duti na wali ti lo ; fade ala use aga mitele oko . 
 Tongaso ala yeke use mbeni pëpe , me ala yeke mitele oko . 
 Tongaso ye so Nzapa abungbi awe [ na yâ mariage ] , zia zo akangbi pëpe . ” . 
 Ti tâ tënë ni , kota ye so ayeke sara si mbeni mariage aga nzoni ayeke ti hinga so Nzapa la ayeke na gunda ti mariage . 
 Na tongaso , mbeni mariage ayeke ga nzoni gi tongana azo ni asara ye alingbi na awango so ayeke na yâ ti Mbeti ti Nzapa , Bible . 
 Mbeni kota ye so ayeke sara si zo aga nzoni koli ti wali 
 3 , 4 . ( a ) Ye wa asara si Jésus ahinga ye mingi na ndo mariage ? 
 ( b ) Wali ti lo na lege ti fä ayeke zo wa ? 
 A yeke nzoni akoli asara ye na awali ti ala tongana nyen ? 
 Ti manda ye so Jésus atene na ti sara ye tongana ti so lo sara ayeke mbeni ye so ayeke sara si zo aga nzoni koli ti wali . 
 Lo hinga ye mingi na ndo ti mariage , teti lo yeke lani dä tongana a créé kozo koli na kozo wali na a bungbi ala na yâ mariage . 
 Jéhovah Nzapa atene na Jésus : ‘ Zia E sara zo na image ti E , tongana image ti E mveni . ’ . 
 Biani , Nzapa ayeke sara tënë na lo so lo créé lo kozo na tanga ti azo kue wala na tanga ti aye kue , na so lo ‘ yeke na tere ti Lo tongana wakode . ’ . 
 Lo yeke “ kozo ti ye kue so Nzapa acréé ” . 
 A iri lo “ kozo ti ye kue so Nzapa acréé ” ndali ti so lo yeke lani dä même kozoni ti tene a créé dunia kue . ​ — aColossien 1 : 15 ; Apocalypse 3 : 14 . 
 A iri Jésus “ Ngasangbaga ti Nzapa ” nga na lege ti fä , a haka lo na mbeni koli ti wali . 
 Mbeni ange atene lani : “ Ga na ndo so . 
 Fade mbi fa na mo fini - wali , wali ti Molenge Ti Ngasangbaga . ” . 
 Tongaso , wali so a mû lo fini fini ayeke zo wa ? 
 “ Wali ti Molenge Ti Ngasangbaga ” ni ayeke adisciple ti Christ so ayeke be - ta - zo , na so a sa yingo na ndo ti ala , so ayeke komande legeoko na lo na yayu . 
 Tongaso , lege so Jésus asara ye na adisciple ti lo na ngoi so lo yeke na sese ayeke fa na akoli tongana nyen ti sara ye na awali ti ala . 
 Jésus ayeke tapande teti azo wa ? 
 Ti tâ tënë ni , Bible afa Jésus tongana tapande teti adisciple ti lo kue , tongana ti so e diko atene : “ Christ ahu pono teti i nga , na Lo mû tapande na i si i lingbi tambela na senda ti Lo . ” . 
 Ye oko , lo yeke mbilimbili tapande teti akoli . 
 Bible atene : “ Christ ayeke Beli ti akoli oko oko kue , na koli ayeke beli ti wali , na Nzapa ayeke Beli ti Christ . ” . 
 Teti so Christ ayeke mokonzi ti koli , a hunda ti tene akoli ti awali amû tapande ti lo . 
 Tongaso , a lingbi akoli asara ye alingbi na kpengba - ndia ti yanga - ti - komande so Nzapa azia si sewa ti ala aduti na ngia . 
 Ni la , a yeke nzoni ti tene akoli asara ye na lege ti ndoye na awali ti ala , tongana ti so Jésus asara na adisciple ti lo so a sa yingo na ndo ti ala , so a haka ala na wali ti lo . 
 Lege ti leke akpale ti mariage 
 A yeke nzoni akoli asara ye na awali ti ala na lege ti nyen ? 
 Na yâ ti sese ti laso , so asi singo na akpale , a hunda mbilimbili na akoli ti awali ti mû tapande ti Jésus so asara ye na be - nze - pepe , na ndoye nga so awoko pëpe na ndo ti akpengba - ndia ti mbilimbili . 
 Na ndo tapande so Jésus azia , Bible atene : “ Legeoko tongaso , i akoli , i duti na awali ti i na lege ti ndara . ” . 
 Ni la , a hunda ti tene akoli aleke akpale ti mariage na lege ti ndara , gi tongana ti so Jésus aleke akpale so lo wara . 
 Lo bâ pasi lani na atara ahon tanga ti azo kue , me lo hinga so a yeke Satan , adémon ti lo nga sioni sese so si ayeke na gunda ti atara ti lo kue . 
 Bê ti Jésus adö lâ oko pëpe teti so lo wara atara , na a lingbi bê ti azo so asara mariage awe adö pëpe tongana ala yeke wara “ ye ti ngangu na yâ mitele ” . 
 Bible afa kozoni awe so azo so asara mariage awe alingbi ti ku ti wara atara . ​ — 1 aCorinthien 7 : 28 . 
 7 , 8 . ( a ) Ti tene akoli asara ye na awali ti ala na lege ti ndara aye ti tene nyen ? 
 ( b ) Ngbanga ti nyen awali ti akoli alingbi na yekiango ndo ? 
 Bible ahunda na akoli ti sara ye na awali ti ala “ na lege ti ndara , na [ ala ] yekia awali , tongana ta so ayeke ngangu pëpe ” . . 
 Bible afa kozoni awe so fade mingi ti akoli ayeke komande awali ti ala na ngangu . 
 Nde na so , mbeni koli so aye ti tene Nzapa ayeda na lo ayeke yekia wali ti lo . 
 Lo yeke duti ande na nzara ti sara ye na wali ti lo mo bâ mo tene wali ni ayeke mbeni ye ti ngere ngangu na lê ti lo ; lo yeke mû lâ oko pëpe kota ngangu ti lo ti sara na sioni na wali ti lo . 
 Nde na so , lo yeke mû na nene ni atënë ti bê ti wali ti lo , lo yeke sara ye na lo lakue na yekiango ndo nga lo yeke ne lo lakue . 
 Ngbanga ti nyen a yeke na lege ni ti tene akoli ane awali ti ala ? 
 Bible akiri tënë atene : “ Teti i na ala ayeke afon héritier ti grâce so amû fini , si lege ti sambela ti i akanga pëpe . ” . 
 A lingbi akoli ahinga so Jéhovah abâ lâ oko pëpe akoli so ayeke voro lo kota ahon awali so ayeke sara ni . 
 Awali so alingbi na lê ti Nzapa ayeke wara ande matabisi ti fini ti lakue lakue legeoko na akoli ; na même mingi ti awali so ague na yayu awe , mbeni ndo so “ koli wala wali ayeke pëpe ” . . 
 Tongaso , a hunda na akoli ti dabe ti ala so zo so ayeke be - ta - zo si ayeke ye ti ngere ngangu na lê ti Nzapa . 
 Na a yeke pëpe ngbanga ti so zo ni ayeke koli wala wali , wala zo ni asara mariage awe wala même lo de molenge . ​ — 1 aCorinthien 4 : 2 . 
 ( a ) Ndali ti nyen Pierre atene a lingbi akoli ayekia awali ti ala ? 
 ( b ) Tongana nyen Jésus afa so lo yekia awali ? 
 Na andangba tënë ti lo na yâ ti versê ti 1 Pierre 3 : 7 , bazengele Pierre afa so a yeke kota ye ti tene mbeni koli ayekia wali ti lo “ si lege ti sambela ti [ lo ] akanga pëpe . ” 
 Mara ti kangango lege tongaso alingbi ti ga na kota kpale na koli ! 
 A lingbi même ti sara si lege ti sambela ti mbeni koli akanga biani , tongana ti so a si na ambeni wakua ti Nzapa ti giriri so amû ye na nene ni pëpe . 
 Na ndara , akoli Chrétien , atâa ala sara mariage awe wala ala bi bê ti sara ni , ala yeke manda ti ne awali tongana ti so Jésus asara lani . 
 Jésus ayamba awali na popo ti azo so atambela na lo na ngoi so lo gue ti fa tënë , nga lo sara ye na ala na nzobe nga na yekiango ndo . 
 Na mbeni ngoi , Jésus afa même kozoni na awali mbeni kpengba tënë so apika bê , na lo hunda na ala ti gue ti fa ni na akoli . ​ — Matthieu 28 : 1 , 8 - 10 ; Luc 8 : 1 - 3 . 
 Mbeni tapande mbilimbili teti akoli ti awali 
 10 , 11 . ( a ) Ngbanga ti nyen akoli ti awali ayeke mbilimbili na bezoin ti manda tapande ti Jésus ? 
 ( b ) Tongana nyen a lingbi akoli afa so ala ndoye awali ti ala ? 
 Tongana ti so a fa kozoni awe , Bible ahaka songo so ayeke na popo ti mbeni koli na wali ti lo na songo so ayeke na popo ti Christ na “ fini - wali ” ti lo so ayeke kongregation ti adisciple ti lo so a sa yingo na ndo ti ala . 
 Bible atene : “ Koli ayeke li ti wali , legeoko tongana Christ ayeke Li ti Eglize . ” . 
 Atënë so alingbi ti pusu akoli ti bâ lege so Jésus amû li ni lani wala lo fa lege na adisciple ti lo . 
 A yeke gi na sarango tongaso si akoli alingbi biani ti mû tapande ti Jésus na lege ni nga ti fa lege na awali ti ala , ti ndoye ala nga ti bata ala tongana ti so Jésus asara na kongregation ti lo . 
 Bible awa aChrétien atene : “ Akoli , i ndoye awali ti i , legeoko tongana Christ andoye Eglize , na Lo mû Lo mveni teti Eglize . ” . 
 Na yâ ti chapitre osio ti aEphésien , a iri “ Eglize ” wala kongregation “ tere ti Christ ” . 
 Na yâ tere ti Christ so , a yeke wara gbâ ti akoli na awali , na ala kue la asara si tere ni amaï nzoni . 
 Biani , Jésus ayeke “ Li ti Tere , Eglize ni ” . ​ — aEphésien 4 : 12 ; aColossien 1 : 18 ; 1 aCorinthien 12 : 12 , 13 , 27 . 
 Tongana nyen Jésus afa so lo ndoye kongregation ti lo so a haka ni na tere ti lo ? 
 Jésus afa ndoye na “ Eglize ” wala kongregation so a haka ni na tere ti lo mbilimbili na lege so lo bi bê na ye so andu ala so ayeke ga ande mbage ti tere ni . 
 Na tapande , tongana adisciple ti Jésus awoko lani , lo tene na ala : “ I ga na yando , i wu tere ti i kete . ” . 
 Mbeni bazengele ti Jésus asara tënë na ndo ti aye so Jésus asara na yâ ti akete ngbonga kozoni si a fâ lo , lo tene : “ Lo ndoye azo ti Lo [ so ti tene , amembre ti tere ti lo na lege ti fä ] . . . , Lo ndoye ala juska na nda ni . ” . 
 So tâ nzoni tapande si Jésus azia na akoli na ndo lege ti sarango ye na awali ti ala ! 
 A wa akoli ti ndoye awali ti ala tongana nyen ? 
 Na ngbango ti sara kusala na tapande so Jésus azia na akoli , bazengele Paul awa ala , lo tene : “ A lingbi akoli andoye awali ti ala legeoko tongana tere ti ala mveni . 
 Zo so andoye wali ti lo , lo ndoye tere ti lo mveni ; teti zo ake tere ti lo lâ oko pëpe , me lo mû kobe na ni , lo bata ni legeoko tongana Christ abata Eglize . ” 
 Paul akiri atene : “ I oko oko kue , i ndoye awali ti i legeoko tongana tere ti i mveni . ” ​ — aEphésien 5 : 28 , 29 , 33 . 
 Koli ayeke sara ye tongana nyen na mbage ti tere ti lo so ayeke mbilimbili - kue pëpe ? 
 Ye so afa nyen na ndo lege so a yeke nzoni lo sara ye na wali ti lo ? 
 Gbu li na ndo ti atënë ti Paul so . 
 Mbeni koli so li ti lo ayeke nzoni alingbi ti sara ye ti sioni na tere ti lo wani na mbana ? 
 Tongana mbeni koli apika gere ti lo na mbeni ye , lo yeke mû mbeni ye ti pika na gere ti lo ni ngbanga ti so a sara si lo ye ti tï ? 
 Oko pëpe ! 
 Mbeni koli ti wali alingbi ti bi kamene na lê ti lo wani na lê ti akamarade ti lo wala ti fa awokongo ti lo na gigi ? 
 Ên - ën ! 
 Tongaso , ndani nyen ti tene mbeni koli adiko asioni tënë na wali ti lo wala ti pika lo tongana wali ni asara faute ? 
 A yeke nzoni akoli agi pëpe ti bâ gi ye so agbu bê ti ala wani , me ti bâ ye so agbu bê ti awali ti ala . ​ — 1 aCorinthien 10 : 24 ; 13 : 5 . 
 ( a ) Ye wa Jésus asara lani na ngoi so adisciple ti lo awoko ? 
 ( b ) A lingbi ti manda aye wa na lege ti tapande ti lo ? 
 Bâ tongana nyen Jésus abi bê na ndo adisciple ti lo na ngoi so ala woko na bï so aga kozoni na kuâ ti lo . 
 Atâa so lo hunda na ala fani mingi ti sambela , ala lango fani ota na yâ ti yaka ti Gethsémané . 
 Hio tongaso , aturugu aga angoro ala . 
 Jésus ahunda azo so aga lo tene : “ I gi zo [ wa ] ? ” 
 Tongana ala tene so ala gi “ Jésus Ti Nazareth ” , Jésus atene na ala : “ Mbi Yeke . ” 
 Teti so lo hinga so “ L’heure ni asi awe ” ti tene lo kui , lo tene na ala : “ Tongana i gi Mbi , i zia azo so ague ti ala . ” 
 Jésus agirisa lâ oko pëpe ti bâ na nene ni nzoni duti ti adisciple ti lo , so ayeke mbage ti bungbi so a haka ni na fini - wali ti lo , na lo sara kue ti zi ala na lê ti kpale . 
 Tongana akoli amanda ti hinga lege so Jésus asara ye na adisciple ti lo , ala yeke hinga gbâ ti akpengba - ndia so ala lingbi ti sara ye alingbi na ni na ngoi so ala yeke sara ye na awali ti ala . ​ — Jean 18 : 1 - 9 ; Marc 14 : 34 - 37 , 41 . 
 Ndoye ti Jésus apusu lo ti mû kpengba wango 
 Bibe ti Jésus ayeke lani tongana nyen na mbage ti Marthe ? 
 Ye oko , tongana nyen lo mû wango na lo ? 
 Bible atene so “ Jésus andoye Marthe , na ita ti lo ti wali , na Lazare ” so atisa lo lakue na ndo ti ala . 
 Ye oko , Jésus agbanzi tere ti lo pëpe ti mû wango na Marthe tongana lo mû ngoi ti lo kue ti leke kobe , na tongaso lo yeke na ngoi mingi pëpe ti mä afango ye ti Jésus . 
 Jésus atene : “ Marthe , Marthe , ye agi bê ti mo , na bê ti mo agi mo tënë ti ye mingi . 
 Me ye so amanke ayeke gi ye oko oko , même gi ye oko . ” . 
 Kite ayeke dä pëpe so ndoye so Jésus ayeke na ni na mbage ti Marthe asara si a yeke ngangu na Marthe pëpe ti yeda na wango so . 
 Legeoko nga , a yeke nzoni akoli asara ye na awali ti ala na nzobe , na ndoye nga ala soro atënë ti ala nzoni . 
 Ye oko , tongana a hunda ti mû wango na mbeni zo , a yeke nzoni ti sara tënë polele tongana ti so Jésus asara . 
 17 , 18 . ( a ) Na lege wa Pierre asuku na Jésus ? 
 Ngbanga ti nyen a hunda ti mû kpengba wango na Pierre ? 
 ( b ) Kungba wa koli ti wali ayeke na ni ? 
 Na mbeni ngoi , Jésus afa na abazengele ti lo so a lingbi lo gue na Jérusalem , na kâ fade lo hu pono mingi na tïtî “ a - ancien na akota sacrificateur na amaître ti ndia . 
 Fade azo afâ Lo , na na lâ ota ni , fade A yä Lo na popo ti awakinda . ” 
 Na ndo tënë so , Pierre agboto Jésus yamba na lo to nda ti suku na lo , lo tene : “ Nzapa aye so pëpe , Seigneur ; fade ye so aga na Mo lâ oko pëpe . ” 
 A yeke polele so ndoye so Pierre ayeke na ni na mbage ti Jésus asara ngangu na ndo bango ndo ti lo . 
 A hunda ti leke bango ndo ti Pierre . 
 Tongaso , Jésus atene na lo : “ Mo zia lege ti Mbi , Satan ; mo yeke tongana son na lege ti Mbi , teti mo bi bê ti mo na ye ti Nzapa pëpe , me na ye ti azo . ” ​ — Matthieu 16 : 21 - 23 . 
 Jésus afa kozoni ye so babâ ti lo aye si lo sara : a yeke ti tene lo bâ pasi mingi na a fâ lo . 
 Tongaso , Pierre asara ye na lege ni pëpe tongana lo suku na Jésus . 
 Biani , a hunda ti tene a mû na lo kpengba wango , tongana ti so e oko oko kue e yeke na bezoin ni ngoi na ngoi . 
 Teti so a zia koli na li ti sewa , a mû na lo ngangu ti komande na lo yeke nga na kungba ti fa lege na azo ti yâ ti sewa ti lo , so na popo ni mo yeke wara nga wali ti lo . 
 Atâa so a lingbi ti hunda ti mû kpengba wango , a yeke nzoni ti sara ni na nzobe nga na ndoye . 
 Legeoko tongana ti so Jésus aleke bango ndo ti Pierre , na ambeni ngoi , a yeke nzoni akoli aleke bango ndo ti awali ti ala . 
 Na tapande , tongana lege so mbeni wali ayeke yü na bongo nga na aye ti baba wala lege so lo yeke leke na tere ti lo ato nda ti gue nde na ye so Bible ahunda , a yeke nzoni ti tene koli ti lo afa na lo na nzobe ngbanga ti nyen a hunda ti tene lo gbian sarango ye ti lo . ​ — 1 Pierre 3 : 3 - 5 . 
 A yeke nzoni akoli ti awali aduti na be - nze - pepe 
 19 , 20 . ( a ) Kpale wa abâ gigi lani na popo ti abazengele ti Jésus ? 
 Tongana nyen Jésus aleke kpale ni ? 
 ( b ) Ngangu so Jésus asara aga na aye ti nzoni ? 
 Tongana a hunda ti leke mbeni faute , a yeke nzoni akoli aku pëpe ti tene ye ni aga nzoni gi na lê ni lê ni . 
 A hunda ngoi mingi lani na Jésus ti leke bango ndo ti abazengele ti lo . 
 Na tapande , na ngoi so Jésus aga nduru ti hunzi kusala ti lo na sese , adisciple ti lo akiri ato nda ti papa na popo ti ala ti bâ zo so ayeke kota ahon amba ti lo kue . 
 Kete na peko ti use mara ti papa so , Jésus aleke ti sara ndangba Matanga ti Pâque ti lo na ala . 
 Na ngoi ni so , zo oko na popo ti ala ayeke nduru pëpe ti yeda ti sara senge kua so ayeke ti sukula poussière na gere ti amba ti lo . 
 Jésus la asara ni . 
 Na pekoni , lo tene : “ Mbi mû tapande so na i . ” ​ — Jean 13 : 2 - 15 . 
 Akoli ti awali so asara ye na tâ be - ti - molenge tongana ti Jésus ayeke sara si awali ti ala asara kusala maboko na maboko na ala nga ala mû maboko na ala . 
 Me , a hunda ti duti na be - nze - pepe . 
 Gi na oko bï ti lango ti Pâque so , abazengele akiri ato nda ti papa na popo ti ala ti bâ zo so ayeke kota ahon atanga ni kue . 
 A yeke gi yeke yeke si zo alingbi ti gbian bango ndo ti lo nga na asarango ye ti lo . 
 Ye oko , so tâ kota ngia si e yeke na ni tongana e bâ so ngangu so e sara aga na aye ti nzoni , tongana ti so a si na abazengele ! 
 Na gbele gbâ ti akpale so azo ayeke wara laso , a wa akoli ti awali ti dabe ti ala na nyen , nga ti sara nyen ? 
 Laso , azo ayeke tingbi na akpale mingi na yâ ti amariage ti ala ahon ti kozo . 
 Azo mingi ayeke bâ zendo ti mariage ti ala na nene ni mbeni pëpe . 
 Tongaso , ala akoli ti awali , ala gbu li ti ala na ndo lege so kozo mariage abâ gigi . 
 Ala dabe ti ala so Jéhovah , Nzapa ti ndoye si ayeke na gunda ti mariage , na a yeke lo si abungbi kozo koli na kozo wali na yâ mariage . 
 Lo mû Molenge ti lo , Jésus ti ga gi pëpe mbeni zo so amû fini ti lo ti zi e , wala ti ga zo so asö e , me lo mû lo ti ga nga mbeni tapande so akoli ti awali alingbi ti mû pekoni . ​ — Matthieu 20 : 28 ; Jean 3 : 29 ; 1 Pierre 2 : 21 . 
 Fade mo kiri tënë tongana nyen ? 
 • Ngbanga ti nyen a yeke kota ye ti hinga zo so ayeke na gunda ti mariage ? 
 • A wa akoli ti ndoye awali ti ala na alege wa ? 
 • Atapande wa ti lege so Jésus asara ye na mbage ti adisciple ti lo afa na akoli ti awali tongana nyen ti mû li ni na yâ ti sewa ti ala ? 
 [ Foto na lembeti 11 ] 
 Jésus asara ye na nzobe na adisciple ti lo na ngoi so ala woko 
 [ Foto na lembeti 12 ] 
 A hunda ti tene akoli amû wango na awali ti ala na nzobe nga ala soro atënë ti ala nzoni 
 Awali , ala yekia akoli ti ala na gbe ti bê ti ala 
 “ Awali , i mä tënë ti akoli ti i mveni . ” ​ — AEPHÉSIEN 5 : 22 . 
 Ngbanga ti nyen mingi ni a yeke ngangu laso na awali ti yekia akoli ti ala ? 
 NA YÂ ti akodoro mingi , tongana koli na wali asara mariage , wali ni ayeke deba yanga ti lo ti yekia koli ti lo na gbe ti bê ti lo . 
 Ye oko , lege so akoli mingi ayeke sara ye na awali ti ala asara si a yeke ngangu na awali wala a yeke ngangu pëpe na ala ti sara ye alingbi na zendo so ala mû . 
 Me , na ngoi so mariage abâ gigi , a yeke lani mbeni pendere ye mingi . 
 Nzapa amû bio ti kate ti Adam , so ayeke kozo koli , na lo leke na wali . 
 Na ngia , Adam atene : “ Fadeso , so ayeke bio ti bio ti mbi , na mi ti mitele ti mbi . ” ​ — Genèse 2 : 19 - 23 . 
 Tongana nyen bango ndo ti awali na ndo ti mariage nga na asarango ye ti ala agbian na yâ ti angu so ahon ? 
 Atâa so mariage ato nda ni lani pendere mingi , kete na peko ti ngu 1960 , bungbi so a iri ni bungbi ti zingo awali na gbe ti ngbâa , so awali asigigi na ni ti mû lege na ala ti duti pëpe na gbe ti komandema ti koli , ato nda ti bâ gigi na Amerika . 
 Na ngoi ni so , mingi ni a yeke akoli si adö asewa ti ala azia . 
 Me , ti si na hunzingo ti ngu 1969 , wungo ti awali so adö asewa ti ala azia aga mingi . 
 Fadeso , ti bâ ni nzoni , awali ayeke tënë sioni yanga , ayeke nyon sämba , ayeke nyon manga nga ayeke na sioni tambela tongana akoli . 
 Tongaso , ye so asara si awali awara ngia mingi ahon ti kozo ? 
 Ên - ën . 
 Na yâ ti ambeni kodoro , nduru na ndambo ti azo so asara mariage na pekoni asara divorce . 
 Ngangu so ambeni wali ayeke sara ti tene mariage ti ala aga nzoni ahon ti kozo asara si ye aga nzoni wala sioni ahon ti kozo ? ​ — 2 Timothée 3 : 1 - 5 . 
 Kota kpale so andu mariage ayeke so wa ? 
 Kota kpale ni ayeke so wa ? 
 Mingi ni , a yeke gi oko kpale so abâ gigi ngbene ye so mbeni ange so ake yanga , “ ngbo ti giriri so , lo so ala di iri ti lo Zabolo na Satan , ” ahanda Eve . 
 Satan abuba yâ ti ye so Nzapa afa . 
 Na tapande , Zabolo asara si azo abâ mariage tongana mbeni ye so ayeke kanga lege na ala ngangu na ayeke sara sioni na ala . 
 Nda ti asioni sango so Satan , so ayeke mokonzi ti sese so , ayeke kangbi ni na lege ti alimon , radio nga na ambeti - sango ayeke ti sara si azo abâ awango ti Nzapa na ndo mariage tongana ye so ayeke na lege ni pëpe na so ngoi ni ahon awe . 
 Ye oko , tongana e gbu li ti e nzoni na ndo ye so Nzapa atene na ndo kusala ti awali na yâ mariage , e yeke bâ ande so ye so Mbeti ti Nzapa atene ayeke tënë ti ndara nga alingbi na ngoi ti e . 
 Ambeni wango teti azo so asara mariage awe 
 4 , 5 . ( a ) Ngbanga ti nyen a yeke nzoni mbeni wali asara ye na hange na ngoi so lo ye ti sara mariage ? 
 ( b ) Ye wa ayeke nzoni mbeni wali asara kozoni ti yeda ti sara mariage ? 
 Bible amû mbeni tënë ti gbotongo mê . 
 Mbeti ti Nzapa afa na e so na yâ ti sese so Zabolo ayeke komande na ndo ni , même azo so mariage ti ala ayeke na ngia ayeke wara “ ye ti ngangu ” . 
 Tongaso , atâa so Nzapa ayeke na gunda ti mariage , Bible agboto mê ti azo so aye ti sara ni . 
 Mbeni wasungo Mbeti ti Nzapa atene na ndo mbeni wali so koli ti lo akui awe na so aye ti sara mbeni fini mariage , atene : “ Tongana lo duti senge , fade lo yeke na ngia ahon . ” 
 Jésus nga awa akumbamba so “ alingbi ti hinga nda ti tënë so , ” wala so alingbi ti ngbâ ti duti kumbamba , ti ngbâ tongaso . 
 Ye oko , tongana mbeni zo asoro ti sara mariage , zia lo sara ni gi “ na yâ Seigneur ” ; so ti tene na mbeni zo so amû tere ti lo na Nzapa na so awara batême . ​ — 1 aCorinthien 7 : 28 , 36 - 40 ; Matthieu 19 : 10 - 12 . 
 Nda ni so a yeke mbilimbili wali si ayeke na bezoin ti soro nzoni zo so lo ye ti sara mariage na lo ayeke so Bible atene : “ Tongana wali ayeke na koli , ndia akanga lo na koli ti lo . ” 
 Me , “ a zi wali so na ndia ti koli ” gi tongana koli ni akui wala lo sara lango - sioni na ala sara divorce ndali ni . 
 Mbeni yengo tere so azo afa gi na kozo tingbingo ti ala alingbi ti nzere teti kete ngoi , me mara ti yengo tere tongaso alingbi pëpe ti leke gere ti mbeni nzoni mariage . 
 Tongaso , a yeke nzoni mbeni wali so ayeke kumbamba ahunda tere ti lo atene : ‘ Mbi yeke yeda na bê ti mbi kue ti sara mariage na koli so na ti duti na gbe ti ndia ti lo ? ’ 
 A yeke nzoni ti gbu li na ndo hundango tënë so kozo na mariage , me pëpe na pekoni . 
 Desizion wa mingi ti awali alingbi ti mû laso ? 
 Ngbanga ti nyen a yeke kota ye mingi ? 
 Na yâ ti akodoro mingi , awali alingbi ti soro ti yeda ti sara mariage na mbeni zo wala ti ke ti sara ni . 
 Ye oko , a lingbi ti duti tâ ngangu mingi na mbeni wali ti mû desizion ti ndara , teti so lo yeke na nzara ti mû koli nga lo ye ti wara mbeni zo so aye lo mingi . 
 Mbeni wasungo mbeti atene : “ Tongana e ye mingi ti sara mbeni ye , atâa e ye ti sara mariage wala ti ma mbeni mbilimbili hoto , mingi ni e yeke nduru ti tene so kpale ayeke dä pëpe , na e yeke dengi mê gi na atënë so anzere na e ti mä ni . ” 
 Mungo desizion gi tongaso ti ma na li ti mbeni hoto alingbi ti sara si mbeni zo agirisa fini ti lo ; legeoko nga , tongana e soro zo so e ye ti sara mariage na lo na lege ti ndara pëpe , e lingbi ti wara sioni . 
 Wango ti ndara wa a mû na zo so ayeke gi mbeni zo ti sara mariage na lo ? 
 A lingbi mbeni wali agbu li ti lo nzoni na ndo ye so aye ti tene ti duti na gbe ti ndia ti koli so aye ti sara mariage na lo . 
 A ninga awe , na tâ be - ti - molenge mbeni maseka - wali ti kodoro ti Inde atene : “ Ngu ti babâ na mama ti e ahon ti e na ala yeke na ndara mingi ahon e , na ye so asara si a lingbi ti handa ala hio pëpe tongana ti e . . . . 
 A yeke ngangu na mbi pëpe ti sara faute . ” 
 Mungo maboko ti ababâ na mama nga na ti ambeni zo nde ayeke kota ye mingi . 
 A ninga awe , mbeni wawango ti ndara awa amaseka so aye ti sara mariage ti gi ti hinga babâ na mama ti zo so ala ye ti sara mariage na lo . 
 Ala lingbi nga ti gi ti bâ sarango ye ti zo ni na mbage ti babâ na mama ti lo nga na tanga ti azo ti sewa ni kue . 
 Lege so Jésus afa so lo mä yanga 
 8 , 9 . ( a ) Tongana nyen Jésus abâ mango yanga ti Nzapa ? 
 ( b ) Aye ti nzoni wa mango yanga alingbi ti ga na ni ? 
 Atâa so a lingbi ti duti ngangu ti mä yanga , awali alingbi ti bâ mango yanga tongana mbeni nzoni ye so a yekia ni , même tongana ti so Jésus asara . 
 Atâa so mango yanga ti Nzapa ahunda lani na Jésus ti bâ pasi na ti kui na ndo ti keke ti pasi , a nzere na lo ti mä yanga ti Nzapa . 
 Awali alingbi ti bâ Jésus tongana tapande teti ala , ndali ti so Bible atene : “ Koli ayeke beli ti wali , na Nzapa ayeke Beli ti Christ . ” . 
 Ye oko , a yeke pëpe gi awali so asara mariage awe si akoli ayeke mû li ni na ndo ti ala . 
 Bible afa so atâa ala sara mariage wala pëpe , a yeke nzoni awali aduti na gbe ti fango lege ti akoli biazo so amû li ni na yâ ti kongregation ti aChrétien . 
 Tongana awali amû peko ti fango lege ti Nzapa so , ala zia mbeni tapande na a - ange na yâ ti ye so Nzapa aleke na yâ bungbi ti lo . 
 Na ndo ni , na lege ti pendere tapande nga na anzoni wango ti awali so asara mariage awe na so ngu ti ala ague na li ni , ala lingbi ti fa na amaseka - wali ti “ mä yanga ti akoli ti ala mveni ” . ​ — Tite 2 : 3 - 5 . 
 Tongana nyen Jésus azia lani tapande ti mango yanga ? 
 Jésus abâ nene ti mango yanga tongana a yeke na lege ni ti sara ni . 
 Na mbeni ngoi , lo tene na bazengele Pierre ti futa lampo na li ti ala use kue na azo ti komande . 
 Lo sara même si Pierre awara pata ti futango na ni . 
 Na pekoni , Pierre atene : “ I mä kpengba - tene kue ti azo teti iri ti Seigneur . ” . 
 Tâ pendere tapande ti mango yanga so ahon tanga ni kue , so Jésus azia ayeke so e diko atene : “ Lo zia gloire ti Lo , Lo kamata tere ti ngbâa , Lo ga tongana zo ; na teti Lo yeke na yâ tere ti zo , Lo sara Lo mveni kete , Lo mä Babâ ti Lo juska na kui . ” ​ — aPhilippien 2 : 5 - 8 . 
 Ngbanga ti nyen Pierre ahunda na awali Chrétien ti mä même yanga ti akoli ti ala so ayeke awamabe pëpe ? 
 Tongana lo yeke wa aChrétien ti mä même yanga ti azo ti sese so , so akomande na ngangu na asara ye kirikiri , Pierre atene : “ A iri i teti ye so , teti Christ ahu pono teti i nga , na Lo mû tapande na i si i lingbi tambela na senda ti Lo . ” . 
 Na peko ti so lo fa tongana nyen Jésus abâ pasi ngangu mingi nga tongana nyen lo gbu ngangu , Pierre awa awali Chrétien so akoli ti ala ayeke awamabe pëpe , lo tene : “ Legeoko tongaso , i awali , i mä akoli ti i mveni , si tongana ambeni koli ake ti mä Tënë ni , a lingbi wara ala teti Nzapa na lege ti tënë pëpe , me na lege ti tambela ti awali ti ala , tongana ala bâ lege so i bata tere ti i na mbeto . ” ​ — 1 Pierre 3 : 1 , 2 . 
 Aye ti nzoni wa aga na peko ti so Jésus amä yanga ? 
 Tongana mbeni zo amä yanga atâa so a he lo na a tene asioni tënë na lo , azo ayeke bâ lo tongana zo so awoko . 
 Ye oko , ti Jésus , lo bâ ni tongaso pëpe . 
 Pierre atene so “ tongana ala zonga Lo , Lo kiri tënë ti zonga pëpe ; tongana Lo hu pono , Lo zingo na ala pëpe ” . . 
 Ambeni zo so abâ Jésus na bango pasi aga kamême awamabe . 
 Na popo ti azo so , mo yeke wara zo ti nzi so a kanga lo na tere ti Jésus nga na turugu ti kota kamba so ayeke bâ lani fango Jésus . 
 Legeoko nga , Pierre afa so ambeni koli so ayeke aTémoin ti Jéhovah pëpe , même ala so ayeke sara ye na ngangu , ayeke ga ande aChrétien na peko ti so ala bâ so awali ti ala amä yanga . 
 Amara ti ye tongaso ayeke si laso . 
 Lege so awali alingbi ti wara na akoli ti ala 
 13 , 14 . 
 Tongana nyen mango yanga ti akoli so ayeke aTémoin ti Jéhovah pëpe aga na aye ti nzoni ? 
 Na sarango ye tongana ti Christ , awali so aga aTémoin ti Jéhovah awara akoli ti ala . 
 Na ngoi ti mbeni kota bungbi ti district ti aTémoin ti Jéhovah so ahon ade ti ninga pëpe , mbeni koli asara tënë na ndo wali ti lo , lo tene : “ Mbi pensé so mbi sara ye na wali ti mbi tongana buba zo . 
 Ye oko , lo yeke yekia mbi na gbe ti bê ti lo . 
 Lâ oko pëpe lo kiri na nengo ti mbi na gbe ni . 
 Lo gbu mbi na ngangu pëpe ti yeda na atënë ti mabe ti lo . 
 Lo bata mbi na ndoye . 
 Tongana lo ye ti gue na mbeni kota bungbi , lo yeke sara kua ngangu ti to kobe ti mbi nga ti sara akua ti da kozoni si lo hon . 
 Sarango ye ti lo apusu mbi ti to nda ti sara nzara ti manda Bible . 
 Na bâ , mbi ga Témoin ti Jéhovah awe ! ” 
 Biani , a “ wara [ lo ] teti Nzapa na lege ti tënë pëpe ” , me na lege ti sarango ye ti wali ti lo . 
 Tongana ti so Pierre afa polele , kota ye ni ayeke pëpe atënë so wali ni ayeke tene , me a yeke asarango ye ti lo si ayeke pusu koli ti lo ti gbian . 
 Tapande ti mbeni wali so amanda tâ tënë na aleke na bê ti lo ti gue na abungbi afa ni polele . 
 Na ngoi so Agnes aye ti gue na bungbi , koli ti lo adekongo na li ti lo , lo tene : “ Agnes , tongana mo sigigi na yanga - da so , mo yeke kiri ti lï da pëpe ! ” 
 Agnes asigigi na “ yanga - da so ” pëpe . 
 Me , nde na so , lo sigigi na mbeni yanga - da nde . 
 Na ngoi so lo ye ti gue na bungbi ti peko , koli ni agi ti zia mbeto na bê ti lo , lo tene : “ Mo kiri ti wara mbi ge pëpe . ” 
 Ti tâ tënë ni , tongana lo kiri , lo wara koli ni pëpe ; koli ni ahon lo sara lango ota . 
 Tongana lo ga awe , na nzobe , Agnes ahunda lo : “ Mo ye ti te mbeni ye ? ” 
 Agnes agi kete pëpe ti hon nde na mungo tere ti lo na Jéhovah . 
 Na nda ni , koli ti lo ayeda ti manda Bible , lo mû tere ti lo na Nzapa nga na pekoni , lo ga mbeni ancien so ayeke na akungba mingi na bungbi . 
 A wa awali Chrétien ti ‘ sara pendere na tere ti ala ’ na lege wa ? 
 Bazengele Pierre asara tënë ti mbeni ye so awali so e sara tënë ti ala fade asara : ala ‘ sara pendere na tere ti ala ’ , me pëpe na lege ti gingo bê mingi na ndo kangango kuali ti ala wala ‘ yungo bongo ti pendere nde nde ’ . 
 Nde na so , Pierre atene : “ A lingbi ala sara pendere na zo - ti - ya - ni , na lege ti yü bongo so alingbi futi pëpe so ayeke yingo ti tâ be - ti - molenge na ti siriri , ye so ayeke ti ngere ngangu na lê ti Nzapa . ” 
 Zo ayeke fa yingo so na gigi na lege ti sarango tënë ti lo nga na sarango ye ti lo na lege ni , ahon ti tene lo gi tënë wala lo gi ti komande zo . 
 Na sarango tongaso , mbeni wali Chrétien ayeke fa so lo yekia koli ti lo na gbe ti bê ti lo . ​ — 1 Pierre 3 : 3 , 4 . 
 Atapande ti mandango ye dä 
 Na alege wa Sara ayeke mbeni nzoni tapande teti awali Chrétien so asara mariage awe ? 
 Pierre atene : “ Teti giriri awali ti nzoni - kue so azia bê ti ala na Nzapa , ala sara pendere ti ala tongaso , na ala mä koli ti ala mveni . ” . 
 Awali ti giriri so ahinga so ti sara ye so anzere na Jéhovah na lege ti mango yanga ti lo ayeke sara biani si sewa ti ala aduti na ngia nga na pekoni ala yeke wara fini ti lakue lakue . 
 Pierre asara tënë ti Sara , pendere wali ti Abraham , na lo tene so Sara “ amä Abraham , na lo di iri ti lo seigneur . ” 
 Sara amû maboko na koli ti lo so akpe mbeto ti Nzapa mingi , so Jéhovah asoro lo ti sara na lo na yâ ti mbeni kodoro so ayo . 
 Lo yeda ti zia nzoni dutingo ti lo na ti zia même fini ti lo na yâ ti kpale . 
 Pierre agonda Sara ndali ti tapande ti lo ti sarango ye na mbeto pëpe , lo tene : “ I yeke amolenge ti lo , tongana i sara nzoni , na i sara mbeto ti mbeni ye pëpe . ” ​ — 1 Pierre 3 : 6 . 
 Ngbanga ti nyen Pierre alingbi peut - être ti bi bê ti lo lani na Abigaïl tongana mbeni tapande ti awali Chrétien so asara mariage awe ? 
 Abigaïl ayeke nga lani mbeni wali so asara ye na mbeto pëpe na so azia beku ti lo kue na Nzapa . 
 Peut - être Pierre ayeke bi bê lani nga na Abigaïl tongana lo sara tënë so . 
 Abigaïl “ ayeke na ndara mingi ” , me koli ti lo Nabal “ ayeke zo so asara [ ye ] na mayele , na zo ti sioni na kusala ti lo kue . ” 
 Tongana Nabal ake ti mû maboko na David na azo ti lo , ala leke tere ti ala ti gue ti fâ Nabal na azo ti da ti lo kue . 
 Me , Abigaïl asara ye lani hio ti sö fini ti azo ti da ti lo . 
 Lo zia gbâ ti akobe na ndo ti alele na lo gue ti tingbi na David na ngoi so David na azo ti lo ayeke na lege . 
 Tongana lo bâ David , lo zu na ndo ti lele na sese , lo tï na gere ti lo na lo voro lo ti sara ye na loro pëpe . 
 Ye so lo sara apika lani bê ti David mingi . 
 David atene : “ Sara tënë nzoni na L’Eternel Nzapa ti Israël , Lo so ato mo laso ti të mbi na lege . 
 Tënë nzoni aga na ndo mayele [ ‘ kpengbango lê ’ , Tene ti Nzapa , Kozo Mbouki ] ti mo ” . ​ — 1 Samuel 25 : 2 - 33 . 
 A lingbi awali agbu li ti ala na ndo tapande ti zo wa tongana mbeni zo nde na akoli ti ala agi ti handa lê ti ala ? 
 Ngbanga ti nyen ? 
 Mbeni nzoni tapande so awali so asara mariage awe alingbi ti mû pekoni ayeke ti maseka - wali Sulamite so angbâ be - ta - zo na senge berger so aye ti sara mariage na lo . 
 Lo ngbâ lakue ti ye berger ni mingi atâa so mbeni gbia so ayeke na mosoro mingi agi ti handa lê ti lo . 
 Bê ti lo apusu lo ti fa so lo ye maseka berger ni mingi , na lo tene : “ Kanga mbi tongana sceau na ndo bê ti mo , tongana sceau na tïtî mo ; teti ndoye ayeke ngangu tongana kui . . . 
 Kota ngu alingbi mingo wâ ti ndoye pëpe , na ngu so asua alingbi hon ndo ti lo pëpe . ” . 
 Zia awali kue so ayeda ti sara mariage na ambeni zo aleke na bê ti ala ti ngbâ be - ta - zo na ala so ayeke ga ande akoli ti ala na ti yekia ala na gbe ti bê ti ala . 
 Ambeni wango so Nzapa amû 
 19 , 20 . ( a ) Ngbanga ti nyen a hunda ti tene awali amä yanga ti akoli ti ala ? 
 ( b ) Nzoni tapande wa a zia ni na awali so asara mariage awe ? 
 Ti hunzi na ni , zia e bâ atënë so angoro versê ti kota li ti tënë ti e , so atene : “ Awali , i mä tënë ti akoli ti i mveni . ” . 
 Ngbanga ti nyen mango yanga ti koli ayeke kota ye ? 
 Versê so aga na pekoni akiri tënë , atene : “ Teti koli ayeke li ti wali , legeoko tongana Christ ayeke Li ti Eglize ” , wala kongregation . 
 Tongaso , a wa awali a tene : “ Legeoko tongana Eglize amä tënë ti Christ , tongaso zia awali amä tënë ti akoli ti ala na yâ ye kue . ” ​ — aEphésien 5 : 23 , 24 , 33 . 
 Ti sara ye alingbi na komandema so , a hunda ti tene awali amanda tapande ti kongregation ti adisciple ti Christ so a sa yingo na ndo ti ala . 
 E hunda mo ti diko 2 aCorinthien 11 : 23 - 28 na ti bâ aye so asi na bazengele Paul so ayeke oko ti amembre ti kongregation ni na so abâ pasi lani mingi ndali ti so lo ye ti duti be - ta - zo na Mokonzi ti lo , Jésus Christ . 
 Tongana ti Paul , awali so asara mariage awe legeoko na tanga ti azo kue ti kongregation ayeke na bezoin ti ngbâ lakue ti mä yanga ti Jésus . 
 Awali ti akoli afa so ala mä yanga ti Christ na lege so ala mä yanga ti akoli ti ala . 
 Aye wa alingbi ti pusu awali ti ngbâ ti mä yanga ti akoli ti ala ? 
 Atâa so a nzere pëpe na awali mingi ti mä yanga ti akoli ti ala , mbeni wali ti ndara ayeke bi bê na aye ti nzoni so ayeke ga na peko ti mango yanga . 
 Na tapande , a yeke na lege ni ti tene mbeni wali Chrétien amä yanga ti koli ti lo so ayeke Témoin ti Jéhovah pëpe , tongana ye so koli ni ahunda na lo ti sara ague nde pëpe na ndia ti Bible wala akpengba - ndia ti Bible . 
 Na tâ nzoni ye ti pekoni ayeke so lo lingbi ti ‘ sö koli ti lo ’ . . 
 Na ndo ni , wali ni alingbi ti duti na ngia na hingango so Jéhovah Nzapa ayeda na asarango ye ti lo nga lo yeke futa ande lo mingi ndali ti so lo mû tapande ti Molenge ti lo so lo ye lo mingi . 
 Mo dabe mo na ni ? 
 • Ngbanga ti nyen a lingbi ti duti ngangu na mbeni wali ti yekia koli ti lo ? 
 • Ngbanga ti nyen ti yeda ti sara mariage na mbeni zo ayeke kota desizion mingi ? 
 • Na lege wa Jésus ayeke mbeni tapande teti awali so asara mariage awe ? 
 Aye ti nzoni wa alingbi ti ga na peko ti mungo tapande ti Jésus ? 
 [ Foto na lembeti 16 ] 
 Ngbanga ti nyen ti yeda wala ti ke ti sara mariage na mbeni zo ayeke kota desizion mingi ? 
 “ Amolenge , i mä tënë ti ababâ na amama ti i ” 
 “ Amolenge , i mä tënë ti ababâ na amama ti i na yâ Seigneur , teti so ayeke [ na ] lege ni . ” ​ — AEPHÉSIEN 6 : 1 . 
 Na lege wa mango yanga alingbi ti bata mo ? 
 PEUT - ÊTRE e yeke na fini laso ndali ti so e mä yanga lani , me ambeni zo awara kuâ ndali ti so ala ke ti mä yanga . 
 Ala ke ti mä yanga na yâ ye wa ? 
 Na tapande , aye ti tere ti e so a leke ni na lege ti “ ye ti kpene ” ayeke mu na e agbotongo mê . 
 Lê ti e ayeke bâ le - nduzu so ayeke vuko nga mê ti e ayeke mä sungbango ti bekpa . 
 Na pekoni , kota pupu ayeke sara . 
 Ti ala so ahinga akpale so , so aye so alingbi ti ga na ni na zo , aye so ayeke tongana agbotongo mê so ayeke pusu ala ti gi mbeni ndo ti bata tere ti ala si kota ngu - nzapa so ayeke ga na anyekpa na angandangombe alingbi ti sara sioni na ala pëpe . 
 Ngbanga ti nyen amolenge ayeke na bezoin ti agbotongo mê ? 
 Ngbanga ti nyen a yeke nzoni ala mä yanga ti ababâ na mama ti ala ? 
 Ala amolenge , ala yeke na bezoin ti tene a gboto mê ti ala ti kpe aye so alingbi ti sara sioni na ala , na ababâ na mama ti ala ayeke na kungba ti sara ni . 
 Peut - être , ala dabe ti ala so a tene na ala awe : “ Ndu wâ pëpe ! 
 A yeke zö mo ! ” 
 “ Mo pusu nduru na tere ti kota ngu pëpe ! 
 Mo lingbi ti wara sioni ! ” 
 “ Mo bâ ndo mbage na mbage kozoni si mo fâ lege ! ” 
 Ye ti mawa ni ayeke so amolenge awara sioni wala même ala wara kuâ ndali ti so ala ke ti mä yanga . 
 Ti mä yanga ti babâ na mama ti mo “ ayeke [ na ] lege ni . ” 
 A yeke nga lege ti ndara . 
 Mbeni versê nde ti Bible atene so mango yanga ayeke “ nzoni ” na lê ti Seigneur ti e Jésus Christ . 
 Biani , Nzapa ahunda na mo ti mä yanga ti babâ na mama ti mo . ​ — aColossien 3 : 20 ; 1 aCorinthien 8 : 6 . 
 Mango yanga aga na anzoni ye so aninga 
 Ti mingi ti e , “ tâ fini biani ” ayeke nyen ? 
 Tongana nyen amolenge alingbi ti wara ni ? 
 Mango yanga ti babâ na mama ti mo ayeke bata fini ti mo “ fadeso ” , nga a yeke sara si mo wara ande fini so “ ayeke ga , ” so a iri ni “ tâ fini biani . ” . 
 Ti mingi ti e , tâ fini ni ayeke fini ti lakue lakue na yâ fini sese ti Nzapa so lo mû zendo ni ti mû na ala so angbâ ti sara ye alingbi na akomandema ti lo . 
 Mbeni kota komandema ti lo atene : “ A lingbi mo yekia babâ na mama ti mo , so ayeke kozo komandema so zendo ayeke dä , si mo lingbi duti nzoni , na lâ ti mo awu mingi na ndo sese . ” 
 Tongaso , tongana mo mä yanga ti babâ na mama ti mo , mo yeke duti ande na ngia . 
 A yeke sara si gigi ti mo aga nzoni nga sarango tongaso ayeke gue na mo ti wara fini ti lakue lakue na yâ paradis na ndo sese . ​ — aEphésien 6 : 2 , 3 . 
 Tongana nyen amolenge alingbi ti yekia Nzapa na ti wara nzoni dä ? 
 Tongana mo yekia babâ na mama ti mo na lege so mo mä yanga ti ala , mo yeke yekia Nzapa ndali ti so a yeke lo la lo hunda na mo ti mä yanga ti ala . 
 Na oko ngoi ni , mo yeke wara nzoni dä . 
 Bible atene : “ Mbi yeke L’Eternel Nzapa ti mo , Lo so awa mo si mo ga nzoni . ” . 
 Tongana nyen mango yanga ayeke ga na mo aye ti nzoni ? 
 A yeke mû ngia na babâ na mama ti mo , na tongaso ala yeke fa biani ngia ti ala na ambeni lege so ayeke sara si mo duti na ngia mingi ahon ti kozo . 
 Me kota ahon so , tongana mo mä yanga , a yeke mû ngia na Babâ ti mo so ayeke na yayu , na lo yeke futa ande mo pendere mingi ! 
 Zia e bâ tongana nyen Jéhovah airi deba nzoni na ndo ti Jésus na lo bata lo ; a yeke ni la Jésus atene na ndo lo wani lo tene : “ Mbi sara ye so amû ngia na Lo lakue . ” ​ — Jean 8 : 29 . 
 Jésus ahinga ti sara kua 
 Aye wa amû lege na e ti hinga so Jésus ahinga ti sara lani kua nzoni ? 
 Jésus ayeke kozo molenge ti mama ti lo Marie . 
 Joseph , babâ so abata Jésus ayeke zo ti lekengo aye na keke . 
 Jésus nga aga zo ti lekengo aye na keke , âmanke lo manda kua so na mbage ti Joseph . 
 Mo pensé so Jésus asara kua ti lo lani tongana nyen ? 
 Na ngoi so lo ngbâ na yayu , kozo si na lege ti kpene a zia fini ti lo na yâ ti Marie so ayeke machia , Jésus so a sara tënë ti lo tongana ndara ni mveni , atene : “ Mbi yeke na tere ti [ Nzapa ] tongana wakode . 
 Lakue Lo wara ngia na yâ mbi . ” 
 Nzapa ayeke lani na ngia ndali ti Jésus so ahinga ti sara kua na ngoi so lo yeke na yayu . 
 Mo pensé so na ngoi so Jésus ayeke lani molenge na ndo sese , lo sara ngangu ti sara kua ti lo ti lekengo aye na keke nzoni ? ​ — aProverbe 8 : 30 ; aColossien 1 : 15 , 16 . 
 ( a ) Ngbanga ti nyen la mo pensé so Jésus ayeke sara lani kua ti da na ngoi so lo de molenge ? 
 ( b ) Na alege wa amolenge alingbi ti mû tapande ti Jésus ? 
 Kite ayeke dä pëpe so , ngoi na ngoi , Jésus ayeke sara ngia na ngoi so lo de molenge , legeoko tongana ti so Bible atene amolenge ayeke sara ândö . 
 Ye oko , a lingbi mo hinga so Jésus ayeke lani kozo molenge ti mbeni kota sewa so ayeke na mosoro mingi pëpe . 
 Tongaso , atâa so Joseph ayeke fa na lo kua ti lekengo aye na keke , Jésus ayeke sara nga akua ti da na mbage . 
 Na pekoni , Jésus aga mbeni wafango tënë , na teti so lo mû tere ti lo kue na kua ti lo so , lo yeke na ngoi pëpe ti gi aye teti nzoni duti ti lo wani . 
 Mo bâ alege so mo lingbi ti mû tapande ti Jésus ? 
 Babâ na mama ti mo ayeke hunda na mo ti leke yâ ti chambre ti mo wala ti sara ambeni kua ti da ? 
 Ala yeke wa mo ti voro Nzapa na lege ti gango na abungbi nga na lege ti fango na amba ti mo atënë ti mabe ti mo ? 
 Na ngoi so Jésus angbâ kete , mo pensé so lo lingbi ti sara ye tongana nyen tongana a hunda na lo ti sara mara ti aye so ? 
 Mbeni nzoni wamandango Bible nga mbeni nzoni wafango ye 
 ( a ) Jésus na azo wa la peut - être ague lani na Matanga ti Pâque ? 
 ( b ) Jésus ayeke lani na ndo wa tongana azo amû lege ti kiri na kodoro ? 
 Ngbanga ti nyen lo yeke kâ ? 
 A hunda na akoli kue nga na amolenge - koli kue ti asewa ti azo ti Israël ti gue ti voro Jéhovah na yâ ti temple ti Jérusalem na ngoi ti amatanga ota so aJuif ayeke sara ngu oko oko . 
 Na ngoi so Jésus ayeke lani na ngu 12 , peut - être azo ti yâ ti sewa ti lo kue ague na Jérusalem ti sara Matanga ti Pâque . 
 Na popo ti azo so , mo yeke wara peut - être aita ti Jésus ti koli na ti wali so Marie na Joseph adü . 
 Ye oko , na popo ti azo so ague lani legeoko na sewa ti Jésus na Jérusalem , mo yeke wara peut - être Salomé so ayeke peut - être ita ti Marie ti wali na koli ti lo Zébédée nga na amolenge ti ala Jacques na Jean so na pekoni aga abazengele ti Jésus * . 
 Tongana ala mû lege ti kiri , peut - être Marie na Joseph abâ atene Jésus ayeke kiri legeoko na afami ti ala , na tongaso ala hinga hio pëpe so Jésus ayeke na popo ti ala pëpe . 
 Lango ota na pekoni , tongana Marie na Joseph awara Jésus , lo yeke na yâ ti temple , “ Lo yeke duti na popo ti amaître , Lo yeke mä ala , na Lo yeke hunda ala na nda ti tënë . ” ​ — Luc 2 : 44 - 46 . 
 Ye wa Jésus ayeke sara lani na yâ ti temple ? 
 Ngbanga ti nyen bê ti azo so amä lo adö ? 
 Na lege wa Jésus ‘ ahunda nda ti tënë ’ na amaître ? 
 Ahundango tënë ti lo ayeke peut - être pëpe gi ambeni senge tënë so zo ahunda ti hinga mbeni ye wala ti wara ambeni sango . 
 Tënë ti yanga ti Grec so a sara na kua ge alingbi ti ndu ahundango tënë so zo ayeke sara na kusala na yâ ti ada - ngbanga , na tongaso a lingbi ti ndu ngbango ti hunda ambeni tënë na peko ti so a mû ambeni kiringo tënë . 
 Biani , atâa so Jésus ade lani molenge , aye so lo hinga na ndo ti Bible apika bê ti awafango tënë ti Nzapa so ahinga ndia mingi ! 
 Bible atene so “ bê ti ala kue so amä Lo adö teti ndara ti Lo na teti tënë so Lo kiri na ala . ” ​ — Luc 2 : 47 . 
 Na lege wa mo lingbi ti mû tapande ti Jésus na ndo mandango Bible ? 
 Ti mo , ye wa amû lege na Jésus so ngu ti lo ayeke mingi pëpe ti sara si bê ti amaître so ayeke na ndara mingi adö na lege ti hingango ye ti lo na ndo ti Bible ? 
 Jésus ayeke lani na matabisi ti wara mbeni babâ na mama so akpe mbeto ti Nzapa , na so gi na kete ti lo afa na lo ye na ndo Nzapa . 
 Kite ayeke dä pëpe so Joseph ayeke gue lani na Jésus na synagogue ti mä Tënë ti Nzapa so a diko ni na a sara lisoro dä . 
 Mo yeke nga na matabisi ti wara mbeni babâ na mama so ayeke manda Bible na mo na so ayeke gue na mo na bungbi ? 
 Mo yeke bâ ngangu so ala yeke sara na nene ni , tongana ti so Jésus abâ na nene ni ngangu so babâ na mama ti lo ayeke sara ? 
 Mo yeke fa na amba ti mo aye so mo yeke manda , tongana ti so Jésus asara lani ? 
 Jésus amä yanga lani 
 ( a ) Ngbanga ti nyen babâ na mama ti Jésus alingbi fade ti hinga ndo so ala lingbi ti wara lo dä ? 
 ( b ) Nzoni tapande wa Jésus azia na amolenge ? 
 Ti mo , bê ti Marie na Joseph ayeke lani tongana nyen tongana ala wara Jésus na yâ ti temple na peko ti lango ota ? 
 Kite ayeke dä pëpe so bê ti ala adë ngangu . 
 Ye oko , bê ti Jésus adö ti hinga so babâ na mama ti lo ahinga pëpe ndo so lo yeke dä . 
 Ala use kue ahinga ye nzoni mingi na ndo dungo Jésus na lege ti kpene . 
 Na ndo ni , atâa so ala hinga anzene nzene ye kue pëpe na ndo ye so Jésus ayeke sara ande , ala hinga kamême ye na ndo kusala so lo yeke sara tongana Zo ti songo azo nga Gbia ti Royaume ti Nzapa . 
 A yeke ngbanga ni la Jésus ahunda ala lo tene : “ I gi Mbi teti nyen ? 
 I hinga pëpe a yeke ngbanga ti Mbi ti [ duti na yâ ti da ti Babâ ti mbi , Fini Mbuki , 2001 ] ? ” 
 Ye oko , Jésus amä yanga ti babâ na mama ti lo na lo kiri na Nazareth . 
 Bible atene : “ Lo mä yanga ti ala . ” 
 Na ndo ni , “ mama ti Lo abata tënë so kue na bê ti lo . ” ​ — Luc 2 : 48 - 51 . 
 Ye wa tapande ti Jésus afa na mo na ndo mango yanga ? 
 Mo pensé so a yeke ngangu pëpe ti mû tapande ti Jésus , ti mä yanga ti babâ na mama ti mo lakue ? 
 Wala mo bâ so ala hinga ye mingi pëpe na ndo ti gigi ti laso , na tongaso mo hinga ye mingi ahon ala ? 
 Ti tâ tënë ni , mo lingbi ti hinga ye mingi na ndo ti téléphone ti maboko , na ndo ti ordinateur wala na ndo ti ambeni ye nde so a yeke sigigi na ni laso . 
 Me gbu li ti mo na ndo Jésus , lo so bê ti akota wafango ye adö teti “ ndara ti Lo na teti tënë so Lo kiri na ala . ” 
 Mo hinga nzoni mingi so , tongana a haka hingango ye ti mo na ti Jésus , hingango ye ti mo ayeke gi kete kete . 
 Ye oko , Jésus amä lani yanga ti babâ na mama ti lo . 
 Ye so aye pëpe ti tene so lo yeke yeda lakue na adesizion so ala mû . 
 Me , “ Lo mä yanga ti ala ” na yâ ti angoi kue so lo ngbâ lani molenge . 
 Ti mo , ye wa mo lingbi ti manda na lege ti tapande ti Jésus so ? ​ — Deutéronome 5 : 16 , 29 . 
 A yeke ngangu ti mä yanga 
 Na lege wa mango yanga alingbi ti sö fini ti mo ? 
 A yeke kete ye pëpe ti mä yanga lakue . 
 Tapande ti ye so asi na ambeni molenge - wali use so aye lani ti fâ mbeni kota lege ahon ti mû lege ti azo ti gere afa so a yeke ngangu ti mä yanga . 
 Amolenge - wali so ahunda na mba ti ala so ague ti mû lege ti azo ti gere , ala tene : “ Ka mo ga e hon ge ma Jean ! 
 Mo ye ti gue legeoko na e pëpe ? ” 
 Tongana Jean angbâ ti gi bê ti lo , oko ti amolenge - wali ni atene na lo : “ Mo yeke zo ti mbeto ! ” 
 Ti fa so a yeke mbeto la asara Jean pëpe , lo tene : “ Mbi ye gi ti sara ye alingbi na wango ti mama ti mbi . ” 
 Na ngoi so Jean ayeke mû ti lo lege ti azo ti gere , lo mä totongo ti frein ti oto . 
 Na ngoi so lo bâ ndo , lo bâ so oto apika amolenge - wali use so : oko ni akui ti lo biani , tanga ti oko ni awara kota kpale so a hunda ti fâ gere ti lo na pekoni . 
 Mama ti amolenge - wali use so atene na mama ti Jean so ni tene na ala ti mû gi lege ti azo ti gere . 
 Lo kiri lo tene : “ Mbi ye fade mingi ti tene amolenge ti mbi amä yanga ti mbi tongana ti so Jean amä yanga ti mo . ” ​ — aEphésien 6 : 1 . 
 ( a ) Ngbanga ti nyen a yeke nzoni mo mä yanga ti babâ na mama ti mo ? 
 ( b ) Na ngoi wa a yeke na lege ni ti tene mbeni molenge asara pëpe ye so babâ na mama ti lo atene na lo ti sara ? 
 Ngbanga ti nyen Nzapa atene : “ Amolenge , i mä tënë ti ababâ na amama ti i ” ? 
 Tongana mo mä yanga ti babâ na mama ti mo , a fa so mo mä yanga ti Nzapa nga . 
 Na ndo ni , babâ na mama ti mo ahinga ye mingi ahon mo . 
 Na tapande , gi ngu oku kozo ti tene ndao so asi , oto afâ molenge ti mbeni kamarade ti mama ti Jean na ngoi so molenge ni atara ti fâ oko lege so . 
 Biani , a yeke kete ye pëpe ti mä lakue yanga ti babâ na mama ti mo , me Nzapa ahunda na mo ti sara ni . 
 Na mbage , tongana babâ na mama ti mo wala ambeni zo nde ahunda na mo ti tene mvene , ti nzi ye wala ti sara mbeni ye so Nzapa ake , a lingbi mo “ mä Nzapa ahon ti mä azo . ” 
 A yeke nda ni la si na pekoni so Bible atene “ i mä tënë ti babâ na mama ti i ” , Bible akiri atene “ na yâ Seigneur ” . 
 Ye so ahunda ti tene mo mä yanga ti babâ na mama ti mo na yâ ye kue so ague oko na andia ti Nzapa . ​ — Kusala 5 : 29 . 
 Ngbanga ti nyen a yeke ngangu mingi pëpe na mbeni zo so ayeke mbilimbili - kue ti mä yanga ? 
 Ye oko , ngbanga ti nyen lo yeke na bezoin ti manda ye na ndo ni ? 
 Mo pensé so tongana mo yeke mbilimbili - kue , so ti tene mo “ yeke na siokpari oko pëpe , [ mo ] kangbi na awasiokpari ” tongana ti Jésus , a yeke duti ngangu na mo pëpe ti mä yanga ti babâ na mama ti mo lakue ? . 
 Tongana mo yeke mbilimbili - kue , mo yeke duti nduru pëpe ti sara aye ti sioni , tongana ti so mo yeke nduru ti sara fadeso . 
 Ye oko , a lingbi même Jésus amanda aye lani na ndo mango yanga . 
 Bible atene : “ Kamême [ Jésus a ] yeke Molenge , Lo manda ti mä tënë na lege ti ye so Lo hu pono dä . ” . 
 Na lege wa pasi so Jésus abâ lani amû lege na lo ti manda ti mä yanga , mbeni ye so a hunda ti tene lo manda lâ oko pëpe na yayu ? 
 15 , 16 . 
 Na lege wa Jésus amanda ti mä yanga ? 
 Na sarango ye alingbi na ye so Jéhovah afa , Joseph na Marie awara lege ti bata Jésus si aye ti sioni asi na lo pëpe na ngoi so lo ngbâ lani molenge . 
 Ye oko , a si na mbeni ngoi , Nzapa azia ti bata Jésus na lege ti ye ti kpene . 
 Vundu ti bê ti Jésus nga na pasi so lo bâ ayeke mingi , ni la Bible atene so “ Lo sambela na Lo hunda mingi na totongo ngangu na ngule ” . . 
 Ye so asi lani lawa ? 
 Ye so asi lani mbilimbili na andangba ngbonga ti fini ti Jésus na ndo sese , na ngoi so Satan agi ti sara kue ti futi be - biani ti lo . 
 A yeke polele so Jésus ayeke lani na vundu mingi ndali ti ye so azo ayeke tene na ndo ti Babâ ti lo tongana a fâ lo tongana zo ti sioni , atâa so lo yeke zo ti sioni pëpe . 
 A yeke ndali ni la “ Lo sambela mingi ahon [ na yâ ti yaka ti Gethsémané ] ; na sô ti tere ti Lo asigigi tongana mênë , a yuru na sese . ” 
 Akete ngbonga na pekoni , pasi so Jésus abâ lani na ndo keke ti pasi ahon ndo ti lo , na a sara si lo ‘ toto ngangu na ngule ’ . . 
 A yeke tongaso si “ lo manda ti mä tënë na lege ti ye so lo hu pono dä ” nga na pekoni , lo mû ngia na bê ti Babâ ti lo . 
 Jésus ayeke fadeso na yayu , lo yeke bâ mawa ti e na ngoi so e yeke sara ngangu lakue ti mä yanga . ​ — aProverbe 27 : 11 ; aHébreu 2 : 18 ; 4 : 15 . 
 Manda ti mä yanga 
 A yeke nzoni e bâ awango so a mû na e tongana nyen ? 
 Tongana babâ na mama ti mo asuku na mo , ye so afa so ala ye nzoni ti mo na ala ye mo . 
 Bible ahunda tënë , atene : “ Mbeni molenge ayeke so babâ ti lo awa lo pëpe ? ” 
 Tongana babâ na mama ti mo asuku na mo pëpe , a fa so ala ye mo mingi pëpe . 
 A yeke ye ti mawa pëpe ? 
 Ni la , teti so Jéhovah aye mo mingi , lo suku na mo . 
 “ Fadeso a bâ wango ni kue tongana ye ti ngia pëpe , me tongana ye ti vundu ; me na nda ni , wango ni so alë lengo ti siriri ti mbilimbili teti ala so azia bê ti ala na wango ni . ” ​ — aHébreu 12 : 7 - 11 . 
 ( a ) Tongana a se zo na ndoye , a fa nyen ? 
 ( b ) Anzoni ye wa mo bâ so sengo ndo na ndoye ayeke ga na ni na ambeni zo ? 
 Mbeni gbia ti Israël ti giriri so Jésus asara tënë ti lo ndali ti kota ndara so lo yeke na ni afa tongana nyen a yeke kota ye ti tene babâ na mama afa lege na amolenge ti ala na ndoye . 
 Salomon atene : “ Zo so ase molenge ti lo na keke pëpe , lo ke lo , me zo so andoye molenge ti lo , fade lo se lo na lege ni . ” 
 Salomon atene même so sengo ndo alingbi ti sö fini ti zo . 
 Mbeni wali Chrétien atene so na ngoi so lo ngbâ lani molenge , tongana lo sara ye nzoni pëpe na ngoi ti abungbi , babâ ti lo ayeke tene na lo so fade ni yeke se ande lo tongana ala kiri na yanga - da . 
 Tongana lo yeke dabe ti lo na babâ ti lo , lo bâ so a yeke ndoye la apusu babâ ti lo ti se lo na a sara si fini ti lo aga nzoni . 
 Ngbanga ti nyen a hunda na mo mbilimbili ti mä yanga ti babâ na mama ti mo ? 
 Tongana mo yeke na mbeni babâ na mama so aye mo mingi si ala mû ngoi na ala sara ngangu ti se mo na ndoye , kiri singila ndali ni . 
 Mä yanga ti ala , tongana ti so Seigneur ti e Jésus Christ amä yanga ti babâ na mama ti lo , Joseph na Marie . 
 Me , mä yanga ti ala mbilimbili ngbanga ti so Babâ ti mo ti yayu Jéhovah Nzapa la ahunda na mo ti sara ni . 
 Sarango tongaso ayeke ga na mo ande aye ti nzoni mingi nga “ mo lingbi duti nzoni , na lâ ti mo awu mingi na ndo sese . ” ​ — aEphésien 6 : 2 , 3 . 
 [ Kete tënë na gbe ni ] 
 Bâ Étude perspicace des Écritures , Mbage 2 , lembeti 869 , so aTémoin ti Jéhovah asigigi na ni . 
 Fade mo kiri tënë tongana nyen ? 
 • Aye ti nzoni wa amolenge alingbi ti wara na lege ti mango yanga ti ababâ na mama ti ala ? 
 • Tapande wa Jésus azia na lege ti mango yanga ti babâ na mama ti lo tongana lo ngbâ molenge ? 
 • Na lege wa Jésus amanda lani ti mä yanga ? 
 [ Foto na lembeti 20 ] 
 Jésus so ayeke na ngu baleoko na use ahinga ye mingi na ndo Tënë ti Nzapa 
 Zingongo akuâ ayeke tâ ye na lê ti mo ? 
 “ Mbi ku londongo ti awakinda . ” ​ — KUSALA 24 : 15 . 
 Ngbanga ti nyen azo abâ so zo alingbi ti kpe kuâ pëpe ? 
 NA NGU 1789 , Benjamin Franklin , mbeni kota zo ti poroso ti Amerika atene mbeni tënë so apika bê ti azo mingi , lo tene : “ Na yâ ti sese so , gi aye use ayeke si na azo kue : kuâ nga na futango lampo ” . 
 Ye oko , azo mingi ayeke sara ambeni ye si ala futa lampo ti ala pëpe wala ala futa ni kue pëpe . 
 Kui ayeke ye so zo alingbi ti kpe ni pëpe . 
 Tongana a mû maboko na e pëpe , zo oko na popo ti e alingbi pëpe ti kpe kuâ . 
 Kuâ ayeke mû peko ti e kue . 
 Shéol , wala dû ti kuâ so ayeke si pëpe ayeke mene azo ti e . 
 Me , zia e bâ mbeni tënë ti dengo bê . 
 2 , 3 . ( a ) Azo mingi apensé so zo alingbi ti kpe kuâ pëpe . 
 Me ye wa afa so zo alingbi ti kpe kuâ senge ? 
 ( b ) E yeke bâ ande nyen na yâ ti article so ? 
 Mbeti ti Nzapa afa so fade a yeke zingo ande akuâ , wala a yeke kiri na ala na fini . 
 A yeke pëpe gi mbeni senge tënë ti bango li , na mbeni ngangu na yâ ti dunia so ti kanga lege ande na Jéhovah ti sara si beku so aga tâ tënë ayeke dä pëpe . 
 Azo mingi ahinga tënë ti beku so pëpe , me laso ambeni zo alingbi ti kpe kuâ . 
 Ndali ti nyen ? 
 A yeke ndali ti so “ azo mingi so asi singo , ” so zo alingbi ti diko ala pëpe ayeke sö ande kuâ na yâ ti “ kota ye ti vundu ” so ayeke nduru ti si . 
 Na peko ti ye so , ala yeke na beku ti ngbâ na fini teti lakue lakue . 
 Tongaso , ala lingbi ti kpe kuâ senge . 
 Na ndo ni , ‘ fade Nzapa alungula kui . ’ ​ — 1 aCorinthien 15 : 26 . 
 A lingbi e hinga biani so fade a yeke zingo ande akuâ , tongana ti so Paul ahinga ni na lo tene : “ Mbi ku londongo ti awakinda kue , azo ti mbilimbili , na azo ti kirikiri . ” . 
 Zia e bâ ahundango tënë ota so andu zingongo akuâ . 
 Kozoni kue , ye wa afa so beku so ayeke ga ande tâ ye ? 
 Use ni , na lege wa beku ti zingongo akuâ alingbi ti dë bê ti mo ? 
 Ota ni , na lege wa beku so alingbi ti ndu aye so mo yeke sara laso ? 
 Zingongo akuâ ayeke tâ ye biani 
 Tongana nyen zingongo akuâ ayeke mbeni kota ye na yâ ye so Jéhovah aleke ti sara ? 
 Aye mingi afa so zingongo akuâ ayeke tâ ye biani . 
 Kozoni kue , a yeke mbeni kota ye na yâ ye so Jéhovah aleke ti sara . 
 Girisa pëpe so a yeke Satan la apusu azo ti sara siokpari , na siokpari asara si azo akui . 
 A yeke ndali ni la si Jésus atene na ndo ti Satan , lo tene : “ Lo yeke wafango zo giriri kozoni . ” . 
 Me , Jéhovah amû zendo so “ wali ” ti lo , wala bungbi ti lo so ayeke na yayu , ayeke dü mbeni “ hale ” so ayeke neka li ti “ ngbo ti giriri ” , so ti tene lo yeke futi Satan . 
 Tongana , yeke yeke , Jéhovah afa ye so lo leke ti sara so andu Hale ni so ayeke Messie , a sigigi polele so Hale so ayeke sara ye mingi ahon gi ti futi Satan . 
 Mbeti ti Nzapa atene : “ A yeke teti so si Molenge Ti Nzapa aga ti futi kusala ti zabolo . ” . 
 Mbeni kota kusala ti Satan so Jéhovah aleke ti futi ni na lege ti Jésus Christ ayeke kuâ so siokopari ti Adam aga na ni na ndo ti e . 
 Na ndo ti tënë so , fini ti Jésus so lo mû ti zi e nga na zingongo akuâ ayeke akota ye mingi . ​ — Kusala 2 : 22 - 24 ; aRomain 6 : 23 . 
 Ngbanga ti nyen zingongo akuâ ayeke mû gonda na iri ti Jéhovah ? 
 Jéhovah aleke na bê ti lo ti mû gonda na iri ti lo so ayeke nzoni - kue . 
 Satan abi zonga na ndo iri ti Nzapa nga lo sara si amvene amû ndo . 
 Lo tene mvene lo tene tongana Adam na Eve ate lë ti keke so Nzapa ake na ala ti te ni , ala yeke “ kui biani pëpe ” . . 
 Ngbene ye na ngoi ni so , Satan asara si amara ti tënë ti mvene tongaso amû ndo , na tapande fango ye ti wataka so atene âme ti zo ayeke ngbâ na fini na peko ti kuâ ti lo . 
 Ye oko , na lege ti zingongo akuâ , Jéhovah ayeke sigigi ande na nda ti amvene so kue . 
 Lo yeke fa teti biaku biaku so gi lo oko alingbi ti bata zo na fini nga ti kiri na zo na fini . 
 6 , 7 . 
 Atënë ti bê ti Jéhovah na ndo zingongo akuâ ayeke tongana nyen ? 
 E hinga atënë ti bê ti lo tongana nyen ? 
 Jéhovah ayeke na kota nzara ti zingo akuâ . 
 Bible afâ polele bibe ti Jéhovah na ndo tënë so . 
 Na tapande , bâ atënë so Nzapa apusu Job so ayeke be - ta - zo ti tene : “ Tongana zo akui , fade lo kiri na fini mbeni ? 
 Na lâ ti kusala ti mbi kue , fade mbi ku juska lâ ti gbian mbi aga . 
 Fade Mo iri ndo , na mbi kiri tënë na Mo ; bê ti Mo aye kusala ti tïtî Mo . ” . 
 Atënë so aye ti tene nyen ? 
 Job ahinga so , na peko ti kuâ ti lo , lo yeke ngbâ na yâ ti dû ti kuâ teti mbeni ngoi . 
 Lo bâ ngoi ni so tongana “ lâ ti kusala ” ti lo , wala mbeni ngoi so a lingbi lo ku juska a zingo lo . 
 Na Job , zingongo akuâ ayeke tâ ye biani . 
 Lo hinga so a yeke zingo ande lo biani na kuâ . 
 Ngbanga ti nyen ? 
 Ngbanga ti so lo hinga atënë ti bê ti Jéhovah . 
 Jéhovah “ aye ” mingi ti bâ wakua ti lo so ayeke be - ta - zo akiri na fini . 
 Biani , Nzapa ayeke na kota nzara ti kiri na azo kue so ayeke mbilimbili na fini . 
 Jéhovah ayeke mû nga lege na ambeni zo ti wara fini ti lakue lakue na yâ Paradis na ndo sese . 
 Teti so Nzapa aleke na bê ti lo ti sara tongaso , zo wa alingbi ti kanga lege na lo ? 
 Na lege wa Jéhovah ‘ asara si tënë ’ ti beku ti e ti kekereke “ ayeke biani ” tâ tënë ? 
 So a zingo Jésus na kuâ , e hinga so beku ti e ti kekereke ayeke tâ ye biani . 
 Tongana Paul ayeke fa tënë na gbele gbâ ti azo na Athènes , lo tene : ‘ Nzapa adiko lâ ni so fade Lo fâ ngbanga ti sese so mbilimbili na lege ti Zo so Lo iri Lo na gigi ; Lo sara si azo kue alingbi hinga tënë so ayeke biani teti Lo yä Lo na popo ti awakinda . ’ . 
 Ambeni zo so ayeke mä lani Paul ahe lo tongana lo sara tënë ti zingongo akuâ . 
 Ye oko , mbeni kete wungo ti ala amä na bê . 
 Peut - être , ti hinga so beku so ayeke tâ ye biani agboto lê ti ala . 
 Na ngoi so Jéhovah azingo Jésus na kuâ , lo sara miracle so ahon atanga ni kue . 
 Lo zingo Molenge ti lo na kuâ na lo kiri lo na fini tongana mbeni ngangu créature ti yingo . 
 Jésus so a zingo lo na kuâ ayeke na kota ndo mingi ahon ti so lo yeke lani na ni na yayu kozo ti ga na sese . 
 Teti so Jésus alingbi ti kui pëpe na lo yeke use zo na peko ti Jéhovah , lo lingbi fadeso ti sara akota kusala so Babâ ti lo amû na lo ti sara . 
 Jésus ayeke zo so Jéhovah ayeke sara kusala na lo ti zingo tanga ti azo so ayeke wara fini na yayu wala na ndo ti sese . 
 Jésus lo wani atene : “ Mbi yeke Londongo ti awakinda , na Mbi yeke Fini . ” . 
 Na lege ti zingongo Molenge ti lo , Jéhovah afa so azo kue so ayeke sara na lo be - ta - zo ayeke na oko beku so . 
 Na lege wa tënë so a sû na yâ ti Bible afa so zingongo akuâ ayeke tâ ye ? 
 Azo abâ na lê ti ala zingongo akuâ , nga a sû tënë ni na yâ ti Mbeti ti Nzapa . 
 Na yâ ti Bible , mo yeke wara anzene nzene tënë na ndo ti zingongo azo miombe na kuâ so akiri na fini na ndo sese . 
 A sara amiracle so na hondengo ni pëpe . 
 Fani mingi , a sara ni na gbele azo . 
 Jésus azingo Lazare , so akui a sara lango osio awe , na gbele gbâ ti azo so ayeke toto kuâ ti lo so mo yeke wara na popo ni azo ti yâ ti sewa ti lo , akamarade ti lo nga na avoizin . 
 Miracle so afa polele so a yeke Nzapa la atokua Jésus , na a sara si awato ti Jésus ake lâ oko pëpe so lo sara ni . 
 Nde na so , ala leke na bê ti ala ti fâ gi Jésus pëpe me Lazare nga . 
 Biani , e lingbi ti hinga na bê ti e kue so a yeke zingo ande biani akuâ . 
 Nzapa asara si a sû na yâ ti Bible tënë ti azo so a zingo ala kozo awe ti dë bê ti e na ti sara si mabe ti e akpengba . 
 Beku ti zingongo akuâ adë bê ti e 
 Ye wa ayeke mû maboko na e ti wara dengo bê na lege ti atondo ti zingongo akuâ so Bible afa ? 
 Mo yeke na bezoin ti tene a dë bê ti mo ndali ti so mo bâ so fini ti mo ayeke na yâ ti kpale ? 
 Mo lingbi ti wara tâ dengo bê na lege ti atondo ti zingongo akuâ so ayeke na yâ ti Bible . 
 Ti diko atondo tongaso , ti gbu li na ndo ni nga ti bâ na li ti mo tongana nyen ye ni asi lani asara si beku ti zingongo akuâ aga tâ ye na lê ti mo . 
 A yeke gi asenge tënë ti tere pëpe . 
 A yeke aye so asi na azo so ayeke tongana e , so ayeke na fini na mbeni mbilimbili ngoi nga na mbeni mbilimbili ndo . 
 Zia e mû kete ngoi ti bâ mbeni tapande ni oko : kozo zingongo kuâ so Bible asara tënë ni . 
 11 , 12 . ( a ) Ye ti vundu wa asi na womua ti Sarepta ? 
 Na lo sara ye kozoni tongana nyen ? 
 ( b ) Fa ye so Jéhovah amû ngangu na prophète Elie ti sara ngbanga ti womua ni . 
 Tara ti bâ tongana nyen ye so asi . 
 Prophète Elie ayeke lango tongana gene na da - nduzu ti womua ti Sarepta teti ambeni yenga . 
 A yeke mbeni ngoi ti vundu . 
 Kota buru amû ndo na kodoro ni , na a sara si nzara atï . 
 Azo mingi ayeke kui lani . 
 Na lege ti prophète Elie , Jéhovah asara kozoni awe mbeni miracle so angbâ a ninga , ti futa mabe ti womua so ayeke na tâ be - ti - molenge . 
 Womua ni na molenge ti lo ti koli ayeke lani nduru ti kui nzara ndali ti so tanga ti kobe ti ala angbâ gi kete . 
 Me , Nzapa amû ngangu na Elie ti sara miracle si womua ni angbâ lakue ti wara farine nga na mafuta . 
 Ye oko , mbeni ye ti vundu asi na womua ni fadeso . 
 Hio tongaso , molenge ti lo atï kobela , na kete na pekoni , lo kaï ti hu . 
 Womua so ayeke biani na vundu ! 
 A yeke biani ngangu mingi ti bâ so koli ti lo so akui awe alingbi pëpe ti kpengba lo na ti mû maboko na lo . 
 Me fadeso , oko molenge ti lo akui . 
 Teti so vundu ahon ndo ti lo , lo tene même so a yeke faute ti Elie nga na ti Nzapa ti lo Jéhovah ! 
 Fade prophète ni asara nyen ? 
 Elie asuku pëpe na womua so ndali ti so lo sara tënë so ayeke na lege ni pëpe . 
 Nde na so , Elie atene : “ Mo mû na mbi molenge ti mo . ” 
 Na pekoni so lo mû molenge ni na lo , na lo gue na lo na da - nduzu , Elie asambela fani mingi ti tene molenge ni akiri na fini . 
 Na nda ni , Jéhovah asara ye ! 
 Tara ti bâ ngia so Elie awara tongana lo bâ so molenge ni akiri ahu . 
 Molenge ni azi lê ti lo , na a fa so lo yeke nzoni . 
 Elie aga na molenge ni na mama ti lo , na lo tene : “ Bâ , molenge ti mo ayeke na fini ! ” 
 Zo alingbi pëpe ti fa ngia so womua ni ayeke na ni . 
 Lo tene : “ Fadeso mbi hinga mo yeke zo ti Nzapa , na mbi hinga tënë ti L’Eternel so ayeke na yanga ti mo ayeke tâ tënë . ” . 
 Mabe so womua ni ayeke na ni na mbage ti Jéhovah nga na zo so asara kusala na iri ti lo akiri akpengba ahon ti kozo . 
 Ngbanga ti nyen tondo na ndo Elie so azingo molenge ti womua na kuâ adë bê ti e laso ? 
 Ti gbu li na ndo ti atondo tongaso ayeke sara biani si bê ti mo adë . 
 A yeke polele so Jéhovah ayeke na ngangu ti futi wato ti e so ayeke kui . 
 Tara ti gbu li ti mo na ndo ngoi so azo saki mingi mingi ayeke duti ande na mara ti ngia ti womua so tongana a zingo akuâ ti wara fini na ndo sese . 
 Fade ngia ayeke duti nga ande mingi na yayu na ngoi so , na ngia , Jéhovah ayeke mû yanga na Molenge ti lo ti zingo azo na ndo ti sese kue . 
 Mbeni zo so mo ndoye lo akui ? 
 So tâ pendere ye ti hinga so Jéhovah alingbi ti kiri na azo so akui na fini , nga lo yeke sara ande ni ! 
 Beku ti mo nga na fini ti mo laso 
 Na lege wa beku ti zingongo akuâ alingbi ti ndu fini ti mo ? 
 Na lege wa beku ti zingongo akuâ alingbi ti ndu lege so mo yeke duti na fini laso ? 
 Mo lingbi ti wara ngangu na lege ti beku so tongana mo tingbi na aye ti ngangu , akpale , sarango ngangu wala tongana fini ti mo ayeke na yâ ti kpale . 
 Satan aye si mbeto ti tene mo kui asara mo mingi , na tongaso mo yeke nduru ti yeda ti zia lege ti be - biani ti mo ndali ti mbeni senge zendo ti batango mo na fini . 
 Girisa pëpe so Satan atene na Jéhovah , lo tene : “ Fade zo amû ye ti lo kue ti bata fini ti lo . ” . 
 Na tenengo tongaso , Satan aye ti buba iri ti e kue , na tënë so abâ mo nga . 
 A yeke tâ tënë so mo yeke zia ti sara na Nzapa tongana fini ti mo ayeke na yâ ti kpale ? 
 Na lege ti gbungo li na ndo beku ti zingongo akuâ , mo lingbi ti leke na bê ti mo ti ngbâ lakue ti sara ye so bê ti Babâ ti mo ti yayu aye . 
 Na lege wa tënë so Jésus atene na Matthieu 10 : 28 alingbi ti dë bê ti e tongana fini ti e ayeke na yâ ti kpale ? 
 Jésus atene : “ I zia mbeto ti ala asara i pëpe , ala so afâ tere ti zo me ala lingbi fâ âme pëpe ; me i kpe mbeto ti Lo so alingbi futi âme na tere kue na ndo - ti - wa [ “ Géhenne , ” MN ] . ” . 
 E yeke na bezoin pëpe ti sara mbeto ti Satan na azo ti lo . 
 A yeke tâ tënë so ambeni ayeke na ngangu ti sara sioni na e , même ti fâ e . 
 Ye oko , atâa kota ye ti sioni wa ala lingbi ti sara , ye so ala sara ayeke gi teti kete ngoi . 
 Jéhovah alingbi ti zi aye ti sioni kue so a sara na awakua ti lo , na même ti zingo ala na kuâ ; nga lo yeke sara ande aye so kue . 
 Jéhovah oko alingbi biani ti tene e kpe mbeto ti lo na e yekia lo mingi . 
 Gi lo oko ayeke na ngangu ti zi fini ti zo nga na beku so zo ayeke na ni ti duti na fini mbeni lâ , na lege ti futingo tere ti zo ni nga na âme ti lo na yâ ti Géhenne . 
 Ye ti nzoni ni ayeke so Jéhovah aye pëpe ti tene mara ti ye tongaso asi na e . 
 Na lege ti beku ti zingongo akuâ , e awakua ti Nzapa e hinga na bê kue so a yeke bata e . 
 Tongana e ngbâ lakue be - ta - zo na Jéhovah , e yeke na beku ti fini ti lakue lakue . 
 Na mbeni ye ayeke dä pëpe so Satan wala azo ti lo alingbi ti sara ti buba beku ti e so . ​ — Psaume 118 : 6 ; aHébreu 13 : 6 . 
 Na lege wa bango ndo ti e ayeke sara ngangu na ndo ye so e zia na kozo ndo na yâ fini ti e ? 
 Tongana beku ti zingongo akuâ ayeke tâ ye na lê ti e , a yeke sara ngangu na ndo bango ndo ti e na ndo fini . 
 E yeke bâ so “ tongana e duti na fini , wala tongana e kui , e yeke ” ti Jéhovah . 
 Tongaso , na ngoi so e yeke soro aye ti zia na kozo ndo na yâ fini ti e , e yeke sara ye alingbi na wango ti Paul , so lo tene : “ I tambela na lege ti sese so pëpe , me i changé lege ti i na lege ti bibe ti fini , si i lingbi hinga ye so Nzapa aye , ye so ayeke nzoni , ye so alingbi na lê ti Lo , na ye so alingbi kue . ” . 
 Azo mingi ayeke sara ye na loro ti wara aye so bê ti ala aye , ti wara akota ye so ala yeke gi nga ti sara aye so aga na li ti ala . 
 Ndali ti so ala bâ so gigi ti zo aninga pëpe , ala yeke nduru ti sara ye kue ti wara nzerengo tere dä . 
 Na même tongana ala yeke voro Nzapa , ala yeke sara pëpe “ ye so alingbi na lê ti Lo , na ye so alingbi kue . ” 
 17 , 18 . ( a ) Na lege wa Mbeti ti Nzapa ayeda so gigi ti zo aninga mingi pëpe ? 
 Me , nyen la Nzapa aye ti tene e wara ni ? 
 ( b ) Ye wa apusu e ti gonda Jéhovah lâ oko oko ? 
 A yeke tâ tënë so gigi ti zo aninga mingi pëpe . 
 “ Teti a hon fade fade , na e huru e hon ti e ” , peut - être na ngu 70 wala 80 tongaso . 
 Azo abâ gigi na ala kui , legeoko tongana mbeni fini pere , tongana mbeni gbede wala tongana mbeni pupu so zo ahu ni . 
 Me Nzapa aleke pëpe ti tene zo amû ngoi kete ti kono , ti wara ndara nga ti manda ambeni ye ; na pekoni lo woko nga na nda ni lo tï kobela na lo kui . 
 Jéhovah aleke zo na nzara ti ngbâ na fini teti lakue lakue . 
 Bible atene : “ Lo zia ye ti lakue lakue na bê ti azo . ” . 
 Nzapa ayeke zo ti sioni ti sara zo na nzara ti duti na fini teti lakue lakue na ti mû lege na lo pëpe ti kaï nzara so ? 
 Biani , a yeke tongaso pëpe ndali ti so “ Nzapa ayeke Ndoye . ” . 
 Na lege ti zingongo akuâ , lo yeke mû lege ande na azo so akui awe ti wara fini ti lakue lakue . 
 Na lege ti beku ti zingongo akuâ , e lingbi ti duti nzoni kekereke . 
 E yeke pëpe na bezoin ti sara ye hio hio ti gi ti maï fadeso akode ti e kue . 
 E yeke pëpe na bezoin ti sara ye “ ahon ndo ni ” na aye ti sese so , so ayeke hon hongo . 
 Nde na azo so ayeke na tâ beku pëpe , e yeke na pendere matabisi so : E hinga so tongana e ngbâ be - ta - zo na Jéhovah Nzapa , e yeke gonda lo teti lakue lakue nga e yeke duti na ngia teti lakue lakue . 
 Tongaso , zia e gonda Jéhovah lâ oko oko , lo so asara si beku ti zingongo akuâ aga tâ ye ! 
 Mo yeke kiri tënë tongana nyen ? 
 • A yeke nzoni e bâ beku ti zingongo akuâ tongana nyen ? 
 • Aye wa asara si beku ti zingongo akuâ ayeke tâ ye biani ? 
 • Na lege wa mo lingbi ti dë bê ti mo na lege ti beku ti zingongo akuâ ? 
 • Ye wa beku ti zingongo akuâ alingbi ti sara na ndo lege so mo duti na fini ? 
 [ Foto na lembeti 20 ] 
 Job ahinga so Jéhovah ayeke na kota nzara ti zingo azo ti mbilimbili 
 [ Foto na lembeti 23 ] 
 “ Bâ , molenge ti mo ayeke na fini ” 
 Ambakoro ayeke gue na li ni na lege ti yingo 
 “ A lu ala na yâ da ti L’Eternel awe ; . . . 
 Na lâ ti mbakoro ti ala , fade ala lë lengo . ” ​ — PSAUME 92 : 14 , 15 . 
 1 , 2 . ( a ) Mingi ni , tongana nyen a yeke fa aye so asi tongana zo aga mbakoro ? 
 ( b ) Zendo wa Bible amû na ndo aye so aga na lege ti siokpari ti Adam ? 
 LÂ TI mbakoro adabe ti mo na nyen ? 
 A dabe ti mo na akamba so asigigi na poro ti tere ti zo ? 
 na kpale ti mango ndo ? 
 na gere nga na maboko so awoko ? 
 Wala a dabe ti mo na ambeni ye nde ti “ lâ ti sioni ” so mbeti ti Zo - ti - fa - tene 12 : 3 - 9 asara tënë ni ? 
 Tongana a yeke tongaso , a yeke nzoni ti hinga so aye so Zo - ti - fa - tene chapitre 12 afa na ndo gango mbakoro ayeke pëpe aye so Wasarango ye , Jéhovah Nzapa aleke lani ti tene asi ; me a yeke aye so ayeke si na zo ndali ti siokpari ti Adam . ​ — aRomain 5 : 12 . 
 Ti tene ngu ti zo angbâ ti gue na li ni ayeke sioni pëpe , ndali ti so ti tene zo angbâ na fini , a hunda ti tene ngoi ahon . 
 Biani , a yeke nzoni ti bâ aye kue so ayeke na fini akono na aga kota . 
 A sara ngu saki omene awe so siokpari aga na aye ti sioni mingi na ndo ti azo . 
 Me na yâ ti ngoi kete , aye so kue ayeke hunzi , nga azo kue so amä yanga ayeke duti ande na fini tongana ti so Nzapa aye lani , sân ti hinga akpale ti lâ ti mbakoro nga ti kui . 
 Na ngoi ni so , “ fade wakodoro atene pëpe , Mbi yeke na kobela . ” . 
 Azo so aga mbakoro ayeke kiri ande na “ lâ ti pendere ” ti ala , na mitele ti ala “ aga nzoni ahon mitele ti molenge ” . . 
 Me , ti fadeso , a lingbi azo kue atiri na siokpari so e wara na lege ti Adam . 
 Ye oko , awakua ti Jéhovah ayeke wara aye ti nzoni na ambeni lege so ayeke nde na ngoi so ala yeke ga mbakoro . 
 Na alege wa aChrétien alingbi ti ngbâ ti “ lë lengo ” “ na lâ ti mbakoro ti ala ” ? 
 Mbeti ti Nzapa amû zendo so ala so “ A lu ala na yâ da ti L’Eternel awe ” , “ na lâ ti mbakoro ti ala , fade ala lë lengo ” . . 
 Wasungo psaume ahaka ambakoro na mbeni keke ti fa mbeni kpengba tâ tënë : lo fa so awakua ti Nzapa so ayeke be - ta - zo alingbi ti ngbâ ti gue na li ni , ti lë anzoni lengo na ti maï na lege ti yingo , même tongana ngangu ti ala ayeke kiri na peko . 
 Agbâ ti atapande ti azo so Bible asara tënë ti ala nga na ti ambeni zo laso afa so atënë so ayeke tâ tënë . 
 “ Lo zia Temple pëpe ” 
 Na lege wa wali - prophète Anne so aga mbakoro awe afa so lo yeke be - ta - zo na Nzapa ? 
 Na ye ti nzoni wa lo wara na pekoni ? 
 Bâ tapande ti wali - prophète Anne so ayeke na fini na ngoi ti akozo Chrétien . 
 Na ngoi so Anne ayeke na ngu 84 , “ lo zia Temple pëpe , me lo sara na Nzapa bï na lâ , na lege ti ziango kobe na ti sambela . ” 
 Teti so babâ ti Anne ayeke ti “ mara ti Aser ” na lo yeke mbeni Lévite pëpe , Anne alingbi lani pëpe ti lango na yâ ti temple . 
 Tara ti bâ ngangu so a lingbi lo sara lani ti duti lâ oko oko na temple ti londo na ngoi ti mungo asandaga ti ndapre ti si na ngoi ti mungo asandaga ti lakui ! 
 Ye oko , Anne awara ye ti nzoni mingi ndali ti so lo duti be - ta - zo . 
 Anne ayeke lani dä tongana Joseph na Marie aga na Jésus na temple ti mû lo na Jéhovah tongana ti so Ndia ti Moïse ahunda . 
 Na bango Jésus , Anne ‘ amû singila na Nzapa , na lo sara tënë ti Molenge ni na ala kue so ayeke ku lâ ti ton Jérusalem . ’ ​ — Luc 2 : 22 - 24 , 36 - 38 ; Nombre 18 : 6 , 7 . 
 5 , 6 . 
 Na alege wa ambakoro mingi laso ayeke sara ye tongana ti Anne ? 
 Aita ti e mingi so aga mbakoro laso ayeke sara ye tongana ti Anne na lege so ala yeke ga lakue na bungbi , ala yeke sambela na bê kue ti tene tâ vorongo ague na li ni nga ala yeke na kota nzara ti fa nzo tënë . 
 Mbeni ita - koli so ngu ti lo ahon 80 , so lo na wali ti lo ayeke gue lakue na bungbi atene : “ A yeke na yâ ti sarango ye ti e ti ga lakue na bungbi . 
 E ye ti duti na mbeni ndo nde pëpe . 
 Na ndo so awakua ti Jéhovah ayeke dä , e ye nga ti duti dä . 
 A yeke na popo ti aita si e bâ so e duti nzoni mingi . ” 
 So ayeke mbeni nzoni tapande so amû ngangu na e kue ! ​ — aHébreu 10 : 24 , 25 . 
 Jeanne , mbeni womua so ngu ti lo ahon 80 ayeke tene lakue tënë so : “ Ye kue so andu tâ vorongo , na so mbi lingbi ti mû mbage dä , mbi ye ti sara ni . ” 
 Lo kiri lo tene : “ A yeke tâ tënë so , ngoi na ngoi , vundu ayeke sara mbi . 
 Me , a yeke nzoni ti tene tanga ti azo kue aduti na vundu gi ngbanga ti so mbi yeke na vundu ? ” 
 Na ngia na lê ti lo , lo fa ngia so lo yeke wara ti gue na ambeni kodoro nde ndali ti akota bungbi . 
 Na ngoi ti mbeni voyage so lo sara ni ade ti ninga pëpe , lo tene na amba ti lo so ayeke na tere ti lo , lo tene : “ Mbi ye mbeni pëpe ti gue ti bâ apendere ndo ti kodoro ni ; mbi ye gi ti sigigi na fango tënë ! ” 
 Atâa so Jeanne ahinga yanga ti kodoro ni pëpe , lo wara lege ti dü na bê ti azo nzara ti mä atënë so ayeke na yâ ti Bible . 
 Na ndo ni , teti angu mingi , lo sara kusala legeoko na kongregation so ayeke na bezoin ti awafango tënë , atâa so a hunda ti tene lo manda fini yanga ti kodoro nga lo mû l’heure oko ti gue na bungbi . 
 Ala ngbâ lakue ti manda ye 
 Na ngoi so ngu ti Moïse ayeke gue na li ni , na lege wa lo fa so lo ye ti lë kpengba songo na Nzapa ? 
 Na ngoi so ngu ti mbeni zo ayeke gue na li ni , lo yeke hinga ye mingi . 
 Nde na so , zo ayeke maï pëpe na lege ti yingo gi ngbanga ti so ngu ti lo ague na li ni . 
 Tongaso , ahon ti tene awakua ti Jéhovah angbâ gi na ndo ti aye so ala manda ândö awe , ala yeke sara ngangu ti “ manda ye mingi ahon ” na ngoi so ngu ti ala ayeke gue na li ni . 
 Na ngoi so Jéhovah airi lani Moïse ti sara kusala ti lo , lo yeke na ngu 80 . 
 Tongana mo haka ngu ti Moïse na ngu ti azo ti ngoi ti lo , Moïse angbâ na fini a ninga ahon ngu so azo ayeke ngbâ na fini na ngoi ni so , teti lo tene : “ Lâ ti fini ti e ayeke ngu bale - mbasambala , wala tongana e yeke na ngangu , a si na ngu bale - miombe . ” . 
 Ye oko , Moïse atene pëpe so , ndali ti so lo ga mbakoro mingi , lo lingbi ti manda ye mbeni pëpe . 
 Na yâ ti angu mingi so Moïse asara na Nzapa , Jéhovah amû na lo ambeni kusala so ayeke nde , nga Moïse ayô akungba mingi . 
 Atâa so kue , Moïse ahunda Jéhovah , lo tene : “ Mo fa na mbi lege ti Mo fadeso , si mbi lingbi hinga Mo . ” . 
 Moïse agi lakue ti kpengba songo ti lo na Jéhovah . 
 Ye wa Daniel asara ti ngbâ ti hinga afini ye na ngoi so ngu ti lo ahon 90 ? 
 Na ye ti pekoni ayeke so wa ? 
 Prophète Daniel , so peut - être ngu ti lo ahon 90 , angbâ lani lakue ti manda Mbeti ti Nzapa nzoni . 
 Ye so lo gbu nda ni na lege ti mandango ‘ ambeti , ’ so na popo ni mo yeke wara peut - être mbeti ti Lévitique , ti Esaïe , ti Jérémie , ti Osée nga na ti Amos , apusu lo ti sambela Jéhovah na bê kue . 
 Jéhovah akiri tënë na sambela ti Daniel na lege so lo fa na lo ambeni tënë na ndo gango ti Messie nga na ye so ayeke si ande na tâ vorongo . ​ — Daniel 9 : 20 - 27 . 
 9 , 10 . 
 Ye wa ambeni zo asara ti ngbâ ti hinga afini ye ? 
 Legeoko tongana Moïse na Daniel , e lingbi ti gi lakue ti hinga afini ye na lege so e yeke ngbâ lakue ti zia lê ti e gi na ndo ti aye ti yingo na ngoi kue so e lingbi ti sara ni . 
 A yeke tâ ye so aChrétien mingi ayeke sara . 
 William , mbeni Chrétien so ngu ti lo ahon 80 agi lakue ti diko afini ye so “ ngbâa be - ta - zo na ti ndara ” ayeke sigigi na ni . 
 Lo tene : “ Mbi ye tâ tënë mingi , na mbi yeke na ngia mingi ti bâ tongana nyen a yeke zi nda ti tâ tënë si e gbu nda ni nzoni ahon ti kozo . ” . 
 Legeoko nga , Fred , so asara ngu ahon 60 na yâ ti kusala ti ngoi kue abâ so ti mû li ni ti sara lisoro na amba ti lo aChrétien na ndo ti Bible akpengba lo na lege ti yingo . 
 Lo tene : “ A lingbi mbi sara lakue si tâ tënë angbâ na yâ ti li ti mbi . 
 Tongana mo lingbi ti sara si atënë ti yâ ti Bible aga tâ ye na lê ti mo , na tongana mo lingbi ti bâ tongana nyen ye so mo yeke manda ague oko na “ tapande ti nzo tënë ” , ye so mo yeke manda ayeke sigigi polele na lê ti mo , na mo yeke gbu nda ti tâ tënë nzoni ahon ti kozo . ” ​ — 2 Timothée 1 : 13 . 
 Gi ndali ti so ngu ti mbeni zo ague na li ni mingi , a ye ti tene pëpe so lo lingbi pëpe ti manda afini ye nga na ambeni ye so akpengba . 
 Azo so ngu ti ala ahon 60 , ahon 70 wala même ahon 80 amanda ti diko mbeti wala amanda afini yanga ti kodoro . 
 Ambeni Témoin ti Jéhovah asara tongaso ti mû lege na ala ti fa nzo tënë na azo so alondo na akodoro nde nde . 
 Ngu ti Henri na ti wali ti lo ahon 60 na ngoi so ala yeda ti mû maboko na azo ti yâ ti territoire ti ala so atene yanga ti Portugais . 
 Henri atene : “ Ti tâ tënë ni , tongana ngu ti mbeni zo ayeke gue na li ni , ye kue so lo ye ti sara ayeke ga ngangu . ” 
 Ye oko , teti so ala sara ngangu na ala ngbâ lakue ti sara ni , lo na wali ti lo awara lege ti manda Bible na azo na yanga ti Portugais . 
 A sara ngu mingi fadeso awe , Henri ayeke mû nga adiskur na ngoi ti kota bungbi ti district na fini yanga ti kodoro so lo manda . 
 Ngbanga ti nyen ti bi bê na ndo akusala so ambeni Chrétien so aga mbakoro awe , na so ayeke be - ta - zo asara ? 
 Ti tâ tënë ni , a yeke azo kue pëpe so seni ti ala wala dutingo ti ala amû lege na ala ti sara aye so . 
 Tongaso , ngbanga ti nyen ti bi bê na ndo ye so ambeni mbakoro asara ni ? 
 A ye ti tene pëpe so a lingbi ambakoro kue agi ti sara a - oko ye . 
 Nde na so , a ye gi ti tene aita asara ye ague oko na ye so bazengele Paul atene na aChrétien so ayeke aHébreu na ndo ti a - ancien so ayeke be - ta - zo . 
 Lo tene : “ I bi bê ti i na nda ti lege ti ala , na i sara tongana ala sara na lege ti mabe . ” . 
 Tongana e bi bê na ndo mara ti atapande ti azo so asara ye na wâ , a lingbi ti pusu e ti gi ti duti na oko mara ti kpengba mabe so apusu ambakoro so ti sara kusala ti Nzapa . 
 Henri , so ngu ti lo ayeke fadeso 87 afa ye so ayeke pusu lo ti sara ye , lo tene : “ Mbi ye ti sara kusala na tanga ti lango ti fini ti mbi na ndara , na ti sara na Jéhovah na ngangu ti mbi kue . ” 
 Fred , so a sara tënë ti lo kozoni awe awara ngia mingi na yâ kusala so lo yeke sara na Béthel . 
 Lo tene : “ A lingbi mo hinga lege so mo lingbi ti sara kusala nzoni mingi na Jéhovah , na mo ngbâ lakue ti sara ni . ” 
 Ala ngbâ be - ta - zo lakue atâa so dutingo ti ala ayeke changé 
 12 , 13 . 
 Na lege wa Barzillaï afa so lo yeke be - ta - zo atâa so dutingo ti lo achangé ? 
 A lingbi ti duti ngangu na ambakoro ti yeda so ala yeke na ngangu tongana ti kozo pëpe . 
 Ye oko , ala lingbi ti fa so ala yeke be - ta - zo na Nzapa atâa so dutingo ti ala achangé . 
 Barzillaï , zo ti Galaad ayeke mbeni nzoni tapande na ndo tënë so . 
 Tongana lo yeke na ngu 80 , lo yamba David na aturugu ti lo nzoni mingi , lo mû na ala kobe na aye ti lango na ngoi so Absalom agi ti mû mbata ti gbia na ngangu . 
 Na ngoi so David ayeke kiri na Jérusalem , Barzillaï amû peko ti lo juska na Ngu ti Jourdain . 
 David aye ti tene Barzillaï aga mbeni oko ti azo ti yâ ti yangbo ti gbia . 
 Barzillaï ayeda ti sara ni ? 
 Lo tene : “ Laso , ngu ti mbi ayeke bale - miombe . . . 
 Mbi lingbi tara ye so mbi te wala ye so mbi nyon ? 
 mbi lingbi mä yanga ti akoli so asara bia wala yanga ti awali so asara bia ? . . . bâ , boi ti mo Kimham ayeke , zia lo fâ ngu na gbia seigneur ti mbi , na mo sara na lo ye so ayeke nzoni na lê ti mo . ” ​ — 2 Samuel 17 : 27 - 29 ; 19 : 31 - 40 . 
 Atâa so dutingo ti Barzillaï achangé , lo sara ye so lo lingbi ti sara ti mû maboko na gbia so Jéhovah asoro lo . 
 Atâa so lo hinga so lo lingbi ti hinga nzerengo ti kobe mbeni pëpe nga so lo lingbi ti mä ndo nzoni tongana ti kozo pëpe , vundu asara lo pëpe . 
 Nde na so , na kion pëpe , lo hunda ti tene Kimham awara anzoni ye so a ye ti mû na lo . 
 Na sarango tongaso , Barzillaï afa ye so ayeke na bê ti lo . 
 Legeoko tongana Barzillaï , ambakoro mingi laso ayeke fa so ala yeke sara ye na kion pëpe nga ala yeke na bibe ti mungo ye . 
 Ala sara ye so ala lingbi ti sara ti mû maboko na tâ vorongo , na hingango so “ sacrifice tongaso ayeke nzoni na lê ti Nzapa . ” 
 A yeke ye ti nzoni mingi ti wara aita so ayeke be - ta - zo na popo ti e ! ​ — aHébreu 13 : 16 . 
 Na lege wa tënë ti gango mbakoro ti David asara si e kiri e bâ atënë ti Psaume 37 : 23 - 25 na nene ni mingi ? 
 Atâa so dutingo ti David achangé fani mingi tongana angu ayeke hon , lo ngbâ lakue ti bâ so Jéhovah azia lâ oko pëpe ti bata awakua ti lo so ayeke be - ta - zo . 
 Na ngoi so lo ga mbakoro mingi , David asû mbeni bia so a wara ni laso na Psaume 37 . 
 Tara ti bâ David so ayeke gbu li ti lo , lo yeke pika harpe nga lo yeke he bia lo tene : “ L’Eternel aleke lege na zo , na Lo wara ngia na lege ti lo . 
 Même tongana lo tï , lo tï biani pëpe ; teti L’Eternel agbu maboko ti lo . 
 Mbi yeke pendere giriri , na fadeso mbi yeke mbakoro ; me mbi bâ Nzapa azia zo ti mbilimbili lâ oko pëpe , wala ahale ti lo ahunda kobe pëpe na lege ti yongo ye . ” . 
 Jéhovah abâ so a yeke nzoni ti tene David afa tënë ti gango mbakoro ti lo na yâ ti psaume so . 
 Bâ tongana nyen ti hinga ye so asara si atënë so David atene na bê kue andu bê ti zo mingi ! 
 Na lege wa bazengele Jean ayeke mbeni nzoni tapande ti zo so aduti be - ta - zo atâa so dutingo ti lo achangé nga ngu ti lo ague na li ni mingi ? 
 Bazengele Jean ayeke nga mbeni nzoni tapande ti zo so aduti be - ta - zo atâa so dutingo ti lo achangé nga ngu ti lo ague na li ni mingi . 
 Na peko ti so Jean asara na Nzapa teti ngu 70 tongaso , a gue na lo na ngbâa na zoa ti Patmos “ teti Tënë ti Nzapa na teti tënë ti témoin ti Jésus . ” . 
 Ye oko , kusala ti Jean ade ti hunzi pëpe . 
 Ti tâ tënë ni , ambeti ti Bible so Jean asû ni , lo sû na ngoi so lo ga mbakoro mingi . 
 Na ngoi so lo yeke na Patmos , a fa na lo asuma ti yâ ti mbeti ti Apocalypse so apika bê mingi , na so lo sû atënë ni nzoni mingi na mbeti . 
 Azo apensé so a zi lo na kanga na ngoi ti komandema ti Nerva , so ayeke togbia ti Rome . 
 Na peko ti ye so , na ngu 98 tongaso , tongana Jean ayeke peut - être na ngu 90 wala ngu 100 , lo sû Évangile ti lo nga na alettre ota so iri ti lo ayeke na ndo ni . 
 Tënë ti gbungo ngangu so a lingbi ti girisa ni lâ oko pëpe 
 Na lege wa azo so alingbi ti sara tënë nzoni mbeni pëpe alingbi ti fa so ala yeke be - ta - zo na Jéhovah ? 
 Aye so ayeke kanga lege na zo ti sara aye so lo ye ayeke nde nde . 
 Na tapande , ti ambeni zo , ala lingbi même ti sara tënë nzoni mbeni pëpe . 
 Ye oko , na ngia , ala ngbâ ti dabe ti ala na ndoye so Nzapa ayeke na ni na mbage ti ala nga na ndo kota nzobe ti lo . 
 Atâa so ala lingbi pëpe ti sara tënë nzoni , na bê ti ala , ala yeke tene na Jéhovah , ala tene : “ O , mbi ndoye Ndia ti Mo mingi ! 
 Na mbi bi bê ti mbi dä lakue . ” . 
 Jéhovah nga ahinga ala so ayeke “ bi bê ti ala na iri ti Lo ” , na lo hinga so ala yeke nde mingi na tanga ti azo mingi so ayeke bi bê pëpe na ndo ti aye so bê ti lo aye . 
 So tâ tënë ti dengo bê ti hinga so Jéhovah awara ngia tongana e yeke bi bê mingi na ndo ti lo ! ​ — 1 Chronique 28 : 9 ; Psaume 19 : 14 . 
 Awakua ti Jéhovah so aduti be - ta - zo na lo a ninga awara mbeni ye so ayeke tâ nde mingi . 
 Ye ni so ayeke nyen ? 
 Mbeni ye so a lingbi e girisa ni pëpe ayeke so azo so ayeke be - ta - zo na Jéhovah teti angu mingi awara mbeni ye so ayeke tâ nde mingi . 
 Nga , zo alingbi ti wara ye so gi tongana lo duti be - ta - zo na Nzapa . 
 A yeke tënë ti gbungo ngangu ti ala so Nzapa alingbi ti girisa ni lâ oko pëpe . 
 Jésus atene : “ Na fade i wara fini ti i na lege ti gbu ngangu . ” . 
 Gbungo ngangu ayeke kota ye so ayeke mû lege na zo ti wara fini ti lakue lakue . 
 Ala so ‘ asara ye so Nzapa aye ’ nga so afa na yâ ti fini ti ala so ala yeke be - ta - zo alingbi ti ku ti bâ gango tâ tënë ti “ zendo ni . ” ​ — aHébreu 10 : 36 . 
 ( a ) Ye wa Jéhovah ayeke na ngia ti bâ na mbage ti azo so aga mbakoro awe ? 
 ( b ) E yeke bâ ande nyen na yâ ti article ti peko ? 
 Jéhovah abâ na nene ni mingi kusala so mo yeke sara na bê ti mo kue ndali ti lo , atâa ye so mo sara ayeke mingi wala ayeke gi kete . 
 Atâa ye so ayeke si na “ zo - ti - gigi ” ti mbeni zo na ngoi so lo yeke ga mbakoro , “ zo - ti - ya - ni ” ti lo alingbi ti kiri ti ga fini lâ na lâ . 
 Kite ayeke dä pëpe so Jéhovah abâ na nene ni mingi ye so mo sara ândö , me a yeke polele so lo bâ nga na nene ni mingi ye so mo yeke sara fadeso ndali ti iri ti lo . 
 Na yâ ti article ti peko , e yeke bâ ande aye ti nzoni so tapande ti ala so ayeke be - ta - zo ayeke sara na ndo ti ambeni zo . 
 Mo yeke kiri tënë tongana nyen ? 
 • Nzoni tapande wa Anne azia na aChrétien so aga mbakoro laso ? 
 • Ngbanga ti nyen gango mbakoro ayeke lakue pëpe ye so ayeke kanga lege na ye so zo alingbi ti sara ? 
 • Na lege wa azo so aga mbakoro awe alingbi ti ngbâ ti fa so ala duti be - ta - zo na Nzapa ? 
 • Tongana nyen Jéhovah ayeke bâ kusala so azo so aga mbakoro ayeke sara ndali ti lo ? 
 [ Afoto na lembeti 25 ] 
 Ambakoro mingi ayeke nzoni tapande na lege ti gango lakue na bungbi , ti fango tënë na wâ nga na dutingo na nzara ti manda afini ye 
 Ambakoro ayeke sara ye ti nzoni na ndo ti amaseka 
 “ Tongana mbi ga mbakoro na kuali ti mbi avuru , O Nzapa , Mo zia mbi pëpe , juska mbi fa tënë ti ngangu ti Mo na awagame so ayeke ga , na tënë ti ngangu ti Mo na ala kue so aga na pekoni . ” ​ — PSAUME 71 : 18 . 
 1 , 2 . 
 Ye wa a lingbi awakua ti Jéhovah so aga mbakoro awe ahinga ni ? 
 Ye wa e yeke bâ ni fadeso ? 
 MBENI ancien so ayeke na Do ti Afrika ague ti bâ mbeni ita - koli so a sa yingo na ndo ti lo , na so aga mbakoro awe . 
 Na pekoni so ancien ni abara ita - koli so , lo hunda ita - koli ni , lo tene : “ Tongana nyen ? ” 
 Ita - koli ni akiri tënë atene : “ Mbi lingbi ti mû loro , mbi lingbi ti dodo nga mbi lingbi ti huru na nduzu . ” 
 Na ngoi so lo yeke sara tënë , lo gi ti haka peko ti aye so lo yeke tene . 
 Ita - koli ni akiri atene : “ Me , mbi lingbi pëpe ti huru tongana ndeke . ” 
 Ancien ni agbu nda ti ye so lo ye ti tene . 
 Lo ye ti tene : ‘ Ye so mbi lingbi ti sara , mbi yeke na ngia ti sara ni , me ye so mbi lingbi pëpe ti sara ni , mbi yeke sara ni pëpe . ’ 
 Ngu ti ancien so ague ti bâ ita - koli so ahon fadeso ngu 80 awe , nga lo yeke na ngia ti dabe ti lo so ita - koli so aye lani ti tene atënë ti ngia mingi nga lo yeke be - ta - zo . 
 Tongana mbeni zo so aga mbakoro awe asara ye tongana ti so Nzapa ahunda , ye so ayeke sara ye ti nzoni mingi na ndo ti amba ti lo a ninga . 
 Ti tâ tënë ni , gi ngu ti zo alingbi pëpe ti sara si lo sara ye na ndara nga lo sara ye tongana ti Christ . 
 Bible atene so “ kuali so avuru ayeke couronne ti gloire , zo awara so na lege ti mbilimbili . ” . 
 Tongana ngu ti mo ague na li ni mingi , mo hinga so atënë ti yanga ti mo wala asarango ye ti mo alingbi ti sara ye ti nzoni na ndo ti ambeni zo ? 
 Zia e bâ ambeni tapande ti yâ ti Bible so afa tongana nyen azo so aga mbakoro awe ayeke sara biani ye ti nzoni na ndo ti amaseka . 
 Tapande ti azo so mabe ti ala angbâ ti ga na anzoni ye 
 Na lege wa mabe ti Noé andu azo kue so ayeke na fini laso ? 
 Teti so Noé ayeke na mabe nga lo gbu ngangu , aye so asara ye ti nzoni na ndo ti azo juska laso . 
 Ngu ti Noé asi lani nduru na ngu 600 tongana lo leke arche , lo bungbi anyama na yâ ni nga lo fa tënë na azo . 
 Teti so Noé akpe mbeto ti Nzapa , lo na sewa ti lo asö kuâ na ngoi ti Kota Moa nga na pekoni , lo ga kotara ti azo kue so ayeke na fini laso na ndo ti sese . 
 A yeke tâ tënë so Noé ayeke lani na fini na ngoi so azo ayeke ngbâ na fini a ninga . 
 Ye oko , même na ngoi so Noé aga mbakoro awe , lo ngbâ lakue be - ta - zo , na ye so aga na aye ti nzoni mingi . 
 Na lege wa ? 
 Na lege wa gbungo ngangu ti Noé aga na ye ti nzoni na awakua ti Nzapa laso ? 
 Ngu ti Noé ayeke lani nduru na ngu 800 tongana Nimrod ato nda ti leke Tour ti Babel , ti fa so lo yeda pëpe na yanga so Jéhovah amû ti tene azo ‘ awu , ala si singo na sese . ’ . 
 Noé amû lani mbage ti Nimrod pëpe na ngoi so lo sara kpengba - li . 
 Na peut - être ye so asara si lo ngbâ lakue ti tene yanga ti Hébreu , atâa so Nzapa asara lani si azo so asara kpengba - li atene ayanga ti kodoro nde nde . 
 A yeke bâ mabe ti Noé nga na gbungo ngangu ti lo gi pëpe na ngoi so lo ga mbakoro , me na yâ ti gbâ ti angu so lo yeke na fini . 
 A yeke nzoni awakua ti Nzapa kue amû peko ti tapande ti Noé , atâa ngu ti ala ayeke mingi wala ayeke mingi pëpe . ​ — aHébreu 11 : 7 . 
 Ye so ambakoro ayeke sara na ndo ti asewa ti ala 
 5 , 6 . ( a ) Ye wa Jéhovah ahunda na Abraham ti sara na ngoi so lo yeke na ngu 75 ? 
 ( b ) Abraham asara ye tongana nyen na pekoni ? 
 E lingbi ti bâ tapande ti ye so ambakoro ayeke sara na ndo ti asewa ti ala na lege ti ababâ ti sewa so ayeke na fini na peko ti Noé . 
 Abraham ayeke lani na ngu 75 tongana Nzapa atene na lo atene : “ Mo zia sese ti mo , asongo ti mo , na da ti babâ ti mo , ti gue na sese so fade Mbi fa na mo . 
 Fade Mbi sara si mo ga kota mara , Mbi iri tënë nzoni na ndo mo . ” ​ — Genèse 12 : 1 , 2 . 
 Bâ so a hunda na mo ti zia da ti mo , akamarade ti mo , kodoro so a dü mo dä nga na agbâ ti afami ti mo ti gue na mbeni ndo so mo hinga ni lâ oko pëpe . 
 A yeke ye so a hunda na Abraham ti sara ni . 
 Abraham “ ague tongana [ ti so ] L’Eternel atene na lo , ” nga teti tanga ti lâ ti fini ti lo kue , lo ngbâ ti lango na yâ ti atente na ando nde nde na yâ ti kodoro ti Canaan . 
 Atâa so Jéhovah atene so fade Abraham ayeke ga mbeni “ kota mara , ” Abraham akui ngu mingi kozo ti tene ahale ti lo aga mingi . 
 Wali ti lo Sara adü na lo molenge ti koli oko , me gi na pekoni so Abraham afono teti ngu 25 na yâ ti sese so Nzapa amû zendo ti mû na lo . 
 Ye oko , ye so asara pëpe si bê ti Abraham anze nga lo kiri na yâ ti gbata so lo yeke kozo dä . 
 So tâ nzoni tapande ti mabe na ti gbungo ngangu ! 
 Ye wa gbungo ngangu ti Abraham asara na ndo molenge ti lo Isaac ? 
 Ye wa azo awara na pekoni ? 
 Gbungo ngangu ti Abraham asara ye mingi na ndo ti molenge ti lo Isaac so amû lâ ti fini ti lo kue , so ti tene ngu 180 , ti duti tongana mbeni wande na yâ ti kodoro ti Canaan . 
 Isaac agbu ngangu ndali ti so lo yeke na mabe na yâ ti zendo so Nzapa amû . 
 Na a yeke babâ na mama ti lo so aga mbakoro awe la asara si lo wara mara ti mabe so , nga na pekoni , atënë so Jéhovah atene na lo asara si mabe ti lo akiri akpengba mingi . 
 Teti so Isaac agbu ngangu , ye so ayeke mbeni kota ye so asara si zendo so Jéhovah amû aga tâ tënë . 
 Lo mû zendo ti tene azo kue awara ye ti nzoni na lege ti “ hale ” ti Abraham . 
 Ngu mingi na pekoni , Jésus Christ so ayeke kozo mbage ti “ Hale ” ti zendo ni asara si azo kue so amä na bê na lo alë songo na Nzapa nga ala wara fini ti lakue lakue . ​ — aGalate 3 : 16 ; Jean 3 : 16 . 
 Na lege wa Jacob afa so lo yeke na mbeni kpengba mabe ? 
 Na ye ti pekoni ayeke so wa ? 
 Isaac nga amû maboko na molenge ti lo Jacob ti duti na mbeni kpengba mabe so amû maboko na lo juska lo ga mbakoro . 
 Jacob ayeke lani na ngu 97 tongana lo tiri na bï kue na mbeni ange ti tene lo iri tënë nzoni na ndo ti lo . 
 Kozo ti tene Jacob akui na ngoi so lo yeke na ngu 147 , lo bungbi tanga ti ngangu ti lo kue ti iri tënë nzoni na ndo ti amolenge ti lo ti koli 12 . 
 Atënë ti prophétie so lo tene , so e yeke wara na Genèse 49 : 1 - 28 , aga tâ tënë awe nga angbâ lakue ti ga tâ tënë . 
 A lingbi ti tene nyen na ndo ti ye so ambakoro so akpengba na lege ti yingo alingbi ti sara na ndo ti azo ti yâ ti sewa ti ala ? 
 A yeke polele so awakua ti Jéhovah so ayeke be - ta - zo na so aga mbakoro awe alingbi ti sara aye ti nzoni mingi na ndo ti azo ti yâ ti sewa ti ala . 
 Ti fa na mbeni maseka ye so alondo na yâ ti Mbeti ti Nzapa , ti mû na lo awango ti ndara nga ti zia na lo mbeni tapande ti gbungo ngangu alingbi biani ti sara si mabe ti lo akpengba . 
 A yeke nzoni azo so aga mbakoro awe ahinga so ala lingbi ti sara anzoni ye mingi na ndo ti azo ti sewa ti ala . 
 Ye so ambakoro ayeke sara na ndo ti amba ti ala so ayeke voro Jéhovah 
 Yanga wa Joseph amû na ndo “ tënë ti bio ti lo ” ? 
 Yanga so lo mû asara nyen na ndo ti azo ti Israël ? 
 Azo so aga mbakoro alingbi nga ti sara ye ti nzoni mingi na ndo ti amba ti ala so ala na ala avoro Jéhovah oko . 
 Joseph so ayeke molenge ti Jacob asara mbeni ye so akpengba pëpe ti fa mabe ti lo na ngoi so lo ga mbakoro , na ye so asara ye ti nzoni mingi na ndo ti azo kutu mingi so avoro tâ Nzapa na peko ti lo . 
 Lo yeke lani na ngu 110 tongana “ lo komande [ azo ti Israël ] tënë ti bio ti lo . ” 
 Lo mû yanga ti tene na ngoi ti sigingo ti amolenge ti Israël na sese ti Egypte , a lingbi ala mû bio ti lo ala gue na ni . 
 Yanga so Joseph amû aga tongana mbeni ye so amû na ala beku na ngoi so ala yeke na ngbâa teti ngu mingi na peko ti kuâ ti lo , na a sara si ala hinga so a yeke zi ala mbeni lâ . 
 Aye ti nzoni wa Moïse so aga mbakoro awe alingbi lani ti sara na ndo ti Josué ? 
 Moïse ayeke na popo ti azo so tënë ti Joseph akpengba mabe ti ala . 
 Na ngoi so Moïse ayeke lani na ngu 80 , Nzapa asoro lo ti mû bio ti Joseph ti sigigi na ni na yâ ti kodoro ti Egypte . 
 Na ngoi ni so , Moïse ahinga tere na Josué , so ngu ti lo ayeke kete mingi na ti lo . 
 Teti angu 40 so aga na peko ti ye so , Josué asara kusala nduru mingi na tere ti Moïse tongana wakua ti lo . 
 Lo na Moïse la ague lani na ama na Hoto ti Sinaï . 
 Lo ngbâ lani ti ku juska Moïse alondo na li ti hoto ni awara lo na atableau ti Témoin na maboko ti lo . 
 So gbâ ti apendere wango nga na atënë ti ndara si Moïse so aga mbakoro awe alingbi lani ti mû na Josué ! 
 Na lege wa Josué asara ye ti nzoni na ndo ti azo ti mara ti Israël na ngoi kue so lo yeke lani na fini ? 
 Josué nga akpengba azo ti mara ti Israël na lâ ti fini ti lo kue . 
 A - Juge 2 : 7 atene : “ Azo ti Israël asara na L’Eternel na lâ ti Josué kue , na lâ ti a - ancien kue so angbâ na fini na peko ti Josué , ala so abâ kota kusala kue ti L’Eternel so Lo sara teti ala . ” 
 Ye oko , na peko ti kuâ ti Josué na ti a - ancien ti ngoi ni , teti ngu 300 tongaso , azo ti Israël amû desizion pëpe na popo ti tâ vorongo na vorongo ti wataka , na ye so ague juska na ngoi ti prophète Samuel . 
 Samuel ‘ asara ye ti mbilimbili ’ 
 Na lege wa Samuel ‘ asara ye ti mbilimbili ’ ? 
 Bible afa pëpe ngu so Samuel ayeke na ni na ngoi so lo kui , me aye so a sû na yâ ti Kozo mbeti ti Samuel abâ gigi na yâ ti angu 102 . 
 Na Samuel abâ mingi ti aye ni so . 
 E diko na aHébreu 11 : 32 , 33 so ajuge nga na aprophète so asara ye na lege ni ‘ asara ye ti mbilimbili ’ . 
 Biani , Samuel apusu ambeni zo ti ngoi ti lo ti kpe lege ti sarango aye ti sioni wala ti zia lege ni . 
 Na lege wa ? 
 Na lege so lo duti be - ta - zo na Jéhovah na lâ ti fini ti lo kue . 
 Lo yeke na mbeto pëpe ti mû mbeni kpengba wango même na gbia . 
 Na ndo ni , Samuel so aga ‘ mbakoro , na kuali ti lo avuru ’ azia mbeni nzoni tapande na ndo sambelango ndali ti amba ti lo . 
 Lo tene so “ fade [ lo ] sara sioni na L’Eternel pëpe na lege ti zia ti sambela teti “ amba ti lo azo ti Israël . ​ — 1 Samuel 12 : 2 , 23 . 
 14 , 15 . 
 Na lege wa ambakoro alingbi laso ti mû tapande ti Samuel na ndo tënë ti sambela ? 
 Aye so kue agboto lê na ndo ti mbeni kota lege so ambakoro alingbi ti sara ye ti nzoni na ndo ti amba ti ala awakua ti Jéhovah . 
 Atâa so seni ti azo so ngu ti ala ague na li ni mingi wala ambeni ye nde amû lege na ala pëpe ti sara ye mingi , ala lingbi ti sambela Jéhovah ndali ti amba ti ala . 
 Ambakoro , ala hinga so sambela ti ala alingbi ti sara ye mingi ndali ti nzoni ti kongregation ? 
 Teti so ala yeke na mabe na yâ ti mênë ti Christ so atuku , a sara si Jéhovah ayeke bâ ala na nzoni lê . 
 Nga , gbungo ngangu ti ala asara si “ mabe ” ti ala aga ye so ‘ a tara ’ ni awe . 
 Ala girisa lâ oko pëpe so “ sambela ti zo ti mbilimbili ayeke na ngangu ti sara ye mingi . ” ​ — Jacques 5 : 16 . 
 A hunda ti tene ala ambakoro asambela ndali ti akusala kue so andu Royaume . 
 Ambeni ita ti e ayeke na yâ ti da ti kanga ndali ti so ala ye ti mû mbage pëpe na yâ ti poroso wala bira . 
 Ambeni awara ye ti ngangu ndali ti akpale tongana kota pupu wala ngu so apika mingi si abuba aye , bira nga na atiri so ayeke londo na popo ti azo ti mbeni kodoro . 
 Ambeni ita na yâ ti kongregation ti e ayeke tingbi na atara wala na akangango lege . 
 Nga , aita so ayeke mû li ni na yâ ti kusala ti fango tënë nga ayeke bâ ndo na ndo ti akongregation ayeke na bezoin ti tene ala ambakoro asambela lakue ndali ti ala . 
 So tâ ye ti nzoni tongana ala yeke sara tënë ti aita na yâ ti asambela ti ala legeoko tongana ti so Epaphras asara lani ! ​ — aColossien 4 : 12 . 
 Fa ye na wagame so ayeke ga 
 16 , 17 . 
 Psaume 71 : 18 afa tënë ti nyen kozoni awe ? 
 Na ye so aga tâ tënë tongana nyen ? 
 A - Chrétien so ayeke ti “ ambeni ngasangbaga ” , so ayeke na beku ti wara fini ti lakue lakue na ndo sese , ayeke wara nzoni fango ye laso . 
 Ala yeke wara ni na lege ti dutingo nduru na “ kete kundu ” , aChrétien so ayeke be - ta - zo na so ayeke na beku ti gue na yayu . 
 A yeke ye so Psaume 71 : 18 afa ni kozoni awe , atene : “ Tongana mbi ga mbakoro na kuali ti mbi avuru , O Nzapa , Mo zia mbi pëpe , juska mbi fa tënë ti ngangu ti Mo na awagame so ayeke ga , na tënë ti ngangu ti Mo na ala kue so aga na pekoni . ” 
 Kozoni ti gue na yayu na tere ti Jésus Christ , aChrétien so a sa yingo na ndo ti ala ayeke na ngia mingi ti fa ye na akamarade ti ala ambeni ngasangbaga ti mû lege na ala ti sara akota kusala na peko ti ala . 
 Psaume 71 : 18 asara tënë ti fango ye na “ ala kue so aga na pekoni ” . 
 A lingbi ti tene so atënë so andu nga ambeni ngasangbaga , so aChrétien so a sa yingo na ndo ti ala ayeke fa ye na ala . 
 Jéhovah amû na aita so aga mbakoro awe kungba ti fa ye na ndo ti lo na afini zo so ayeke ga fadeso na yâ ti tâ vorongo . 
 Ambeni ngasangbaga awara aye ti nzoni mingi na lege ti aye so ala manda na mbage ti aChrétien so a sa yingo na ndo ti ala , na ye so apusu ala ti fa ye so Bible atene na azo so ayeke na nzara ti sara na Jéhovah . ​ — Apocalypse 7 : 9 , 10 . 
 18 , 19 . ( a ) Anzoni sango wa awakua ti Jéhovah mingi so aga mbakoro awe alingbi ti fa na aita ti ala ? 
 ( b ) Ye wa ayeke nzoni aChrétien so aga mbakoro awe ahinga ni ? 
 Awakua ti Jéhovah so a sa yingo na ndo ti ala nga na ala so ayeke ti ambeni ngasangbaga so aga mbakoro awe abâ apendere ye so asi ândö na yâ ti bungbi ti Jéhovah . 
 Ambeni oko oko ti ala so angbâ laso na fini ayeke lani dä tongana a sigigi ti kozoni na “ Photo Drame de la Création . ” 
 Ambeni ti ala ahinga nzoni mingi aita so amû li ni lani na yâ ti bungbi , so a bi ala na da ti kanga na ngu 1918 . 
 Ambeni ti ala amû lani adiskur so azo ayeke mä ni na lege ti da - fonono ti Watchtower , WBBR . 
 Ambeni alingbi ti sara tënë na ndo ti aye so asi ândö na ngoi so aTémoin ti Jéhovah ayeke gue na yâ ti akota da - ngbanga ti gi ti wara liberté ti voro Nzapa tongana ti so lo hunda . 
 Ambeni angbâ be - ta - zo na ngoi so azo so akomande akodoro so ala yeke dä asara ye na ngangu . 
 Biani , aita so aga mbakoro awe alingbi ti fa tongana nyen , yeke yeke , a zi nda ti tâ tënë si azo agbu nda ni nzoni ahon ti kozo . 
 Bible awa e ti wara ye ti nzoni na lege ti aye so aita so aga mbakoro awe ahinga . ​ — Deutéronome 32 : 7 . 
 A hunda na aChrétien so aga mbakoro awe ti duti mbeni nzoni tapande teti aita so ngu ti ala ayeke kete na ti ala . 
 Peut - être ti fadeso mo bâ pëpe ye so gbungo ngangu ti mo , asambela ti mo nga awango ti mo ayeke sara na ndo ti azo . 
 Noé , Abraham , Joseph , Moïse nga na ambeni zo nde alingbi lani pëpe ti hinga aye kue so mabe ti ala asara na ndo ti azo so aga na peko ti ala . 
 Ye oko , tënë ti mabe ti ala nga na gbungo ngangu ti ala asara ye mingi na ndo ti azo so aga na peko ti ala ; legeoko nga , tapande ti mo alingbi ti ga na ye ti nzoni mingi na azo so ngu ti mo ahon ti ala laso . 
 Aye ti nzoni wa aku azo so angbâ ti bata beku ti ala juska na nda ni ? 
 Atâa mo yeke sö ande kuâ na yâ ti “ kota ye ti vundu ” wala a yeke zingo ande mo na kuâ , so kota ngia si mo yeke na ni ti wara ande “ tâ fini biani ” ! . 
 Tara ti bâ tongana nyen , na ngoi ti Komandema ti Ngu Saki Oko ti Christ , Jéhovah ayeke sara ande si akpale kue so lâ ti mbakoro aga na ni ahunzi . 
 Ahon ti duti lakue na vundu ndali ti so seni ti e ayeke kiri na peko , lâ oko oko so e yeke zingo na lango e yeke bâ ande so , yeke yeke , e kiri e wara ngangu ahon ti kozo , e bâ ndo pendere ahon ti kozo , e mä ndo nzoni ahon ti kozo nga e ga pendere ahon ti kozo ! . 
 Azo so ayeke duti ande na yâ ti fini sese ti Nzapa ayeke ngbâ lakue maseka tongana a haka ngu ti fini ti ala na ngoi so ayeke ngbâ ande gi lakue ti gue . 
 Tongaso , zia e oko oko kue e ngbâ ti bata beku ti e juska na nda ni nga e ngbâ ti sara na Jéhovah na bê ti e kue . 
 A lingbi e hinga na bê ti e kue so Jéhovah ayeke sara ande si azendo ti lo kue aga tâ tënë nga aye so lo yeke sara ande ayeke duti nzoni mingi ahon ti so e ku tere ti e na ni . ​ — Psaume 37 : 4 ; 145 : 16 . 
 Mo yeke kiri tënë tongana nyen ? 
 • Na lege wa gbungo ngangu ti Noé aga na aye ti nzoni na azo kue ? 
 • Ye wa mabe ti ababâ ti sewa ti giriri asara na ndo ti amolenge ti ala ? 
 • Na ngoi so Joseph , Moïse , Josué nga Samuel aga mbakoro , ye wa ala sara ti kpengba amba ti ala so avoro Nzapa oko na ala ? 
 • Aye ti nzoni wa ambakoro ayeke na ni so alingbi ti ga na aye ti nzoni na azo so aga na peko ti ala ? 
 [ Foto na lembeti 29 ] 
 Gbungo ngangu ti Abraham asara aye mingi na ndo ti Isaac 
 [ Foto na lembeti 32 ] 
 Amaseka ayeke wara aye ti nzoni na mango ambakoro so ayeke be - ta - zo 
 Lege so a leke na e ayeke “ ye ti kpene ” 
 “ Lege so Mo sara mbi ayeke ye ti dongo bê na ye ti kpene . ” ​ — PSAUME 139 : 14 . 
 Ngbanga ti nyen azo mingi so ayeke gbu li abâ so a yeke Nzapa si aleke sese na apendere ye so ayeke na yâ ni ? 
 SESE so asi singo na apendere ye tongana anyama nga na akeke . 
 Aye so abâ gigi tongana nyen ? 
 Ambeni zo apensé so zo alingbi ti wara kiringo tënë ni sân ti sara tënë ti mbeni Wasarango ye ti ndara . 
 Ambeni atene so ti tene gi hio tongaso so mbeni Wasarango ye ayeke dä pëpe ayeke kanga lege na e ti hinga ye nzoni na ndo ti aye so angoro e . 
 Ala tene so aye so ayeke na ndo ti sese alingbi pëpe ti bâ gigi na bê ti ala wani ngbanga ti so a yeke ngangu mingi ti gbu nda ti aye so hio , mara ti aye ni ayeke nde nde nga ayeke pendere mingi . 
 Ti azo mingi , so na popo ni mo yeke wara azo ti senda - ye , aye mingi ayeke dä so afa polele so a yeke mbeni Wasarango ye so ayeke na ndara , na ngangu mingi nga na nzobe si aleke dunia . 
 * 
 Ye wa apusu David ti gonda Jéhovah ? 
 Gbia David ti Israël ti giriri ayeke mbeni zo so ahinga so mbeni Wasarango ye ayeke dä so alingbi na gonda ndali ti apendere ye so lo créé . 
 Atâa so David ayeke lani na fini ngu mingi kozoni ti tene azo ti senda - ye ahinga ye mingi tongana ti laso , lo bâ so apendere ye so angoro lo ayeke aye ti maboko ti Nzapa . 
 Gi na bango lege so a leke na tere ti David , bê ti lo apika mingi na ndo ti akode so Nzapa ayeke na ni ti leke na aye . 
 David atene : “ Mbi mû merci na Mo , teti lege so Mo sara mbi ayeke ye ti dongo bê na ye ti kpene . 
 Kusala ti Mo ayeke ye ti kpene , na âme ti mbi ahinga ye so biani . ” ​ — Psaume 139 : 14 . 
 3 , 4 . 
 Ngbanga ti nyen a yeke kota ye ti tene e oko oko kue e gbu li nzoni na ndo ti aye so Jéhovah asara ? 
 David awara mara ti kpengba mabe so ndali ti so lo gbu li ti lo nzoni . 
 Laso , aye so a yeke fa na ekole , na télé , na radio nga na yâ ti ambeti - sango asi singo na abibe ti azo na ndo lege so zo abâ gigi , na aye so ayeke futi mabe ti azo . 
 Ti tene e wara mara ti mabe so David ayeke na ni , a lingbi e nga kue e gbu li ti e nzoni . 
 E lingbi pëpe ti zia lege na ambeni zo ti gbu li na place ti e , mbilimbili na ndo ti akota tënë so : Mbeni Wasarango ye ayeke dä biani ? 
 Lo créé aye tongana nyen ? 
 Na ndo ni , ti gbu li na ndo ti apendere ye so Nzapa asara alingbi ti pusu e ti ndoye lo mingi , ti kiri singila na lo ahon ti kozo nga ti zia bê ti e kue na azendo so lo mû ndali ti gigi ti e ti kekereke . 
 Na pekoni , ye so ayeke pusu e ti gi ti hinga Jéhovah mingi ahon ti kozo nga ti sara na lo . 
 Zia e bâ tongana nyen aye so azo ti senda - ye amanda afa so tënë ti David so atene lege so a leke na e ayeke “ ye ti kpene ” ayeke tâ tënë . 
 Pendere lege so tere ti e ayeke maï na ni 
 5 , 6 . ( a ) Fini ti e ato nda ni tongana nyen ? 
 ( b ) Arein ti e ayeke sara akusala wa ? 
 “ Mo sara lenge ti mbi . 
 Mo sara si tere ti mbi atingbi na yâ ti mama ti mbi . ” . 
 E kue , gigi ti e ato nda ni na yâ ti mama ti e , na ngoi so e yeke gi mbeni kete cellule so konongo ni ayeke kete ahon li ti sua . 
 A yeke ngangu mingi ti gbu nda ti kete cellule so , so a lingbi ti haka ni na mbeni usine . 
 Kete cellule so ayeke kono hio mingi . 
 Na peko ti nze use , akota mbage ti aye ti tere ti mo amaï awe . 
 Na popo ti aye so , mo yeke wara alenge wala arein ti mo . 
 Na ngoi so a dü mo , arein ti mo ayeke nduru ti sara kusala tongana yengere ti zi asioni ye so ayeke na yâ ti mênë ti mo , so ti tene aye so ayeke sara sioni na tere ti mo nga na angu so tere ti mo ayeke na bezoin ni pëpe . 
 Me , arein ti mo use ayeke bata gi aye so mo yeke na bezoin ni . 
 Tongana arein ti mo ayeke nzoni , na yâ ti penze - ngbonga 45 oko oko , ala yeke bâ yâ ti ngu so ayeke na yâ ti mênë ti mo kue ; na a lingbi ti wara litre 5 ti ngu na yâ ti tere ti mbeni kota zo . 
 Nga , arein ti mo ayeke bâ nga si ye tongana ingo ahon ndo ni pëpe na yâ ti mênë ti mo . 
 Arein ti mo ayeke bâ nga lege ti a - acide so ayeke na yâ ti mênë ti mo nga na suango ti mênë ti mo ni . 
 Arein ti mo ayeke sara nga ambeni kpengba kusala nde . 
 Na tapande , arein ayeke sara si vitamine D aga mbeni ye so tere ti mo ayeke na bezoin ni ti tene abio ti mo akpengba nzoni . 
 Arein ayeke sara nga si mbeni ngu abâ gigi na yâ ti tere ti mo na asara si aglobule rouge adü gbani gbani na yâ ti abio ti mo . 
 A yeke ye ti dongo bê pëpe tongana bê ti azo apika mingi ndali ti angangu kua so arein ayeke sara . 
 * 
 7 , 8 . ( a ) Fa lege so mbeni bébé ayeke maï na yâ ti mama ti lo . ( b ) Na lege wa “ a leke ” mbeni bébé so ayeke maï na yâ ti mama ti lo “ na gbe ti sese ” ? 
 “ A honde bio ti mbi na lê ti Mo pëpe , tongana a sara mbi na ndo ti lingo , na a leke mbi na gbe ti sese . ” . 
 Kozo cellule ni akangbi use , nga afini cellule so abâ gigi angbâ lakue ti kangbi yâ ti ala . 
 Kete na pekoni , acellule so ato nda ti bungbi tere nde nde , ti ga anerf , ti ga nyama ti tere , ti ga poro ti tere nga ti ga ambeni ye nde . 
 Acellule so akpa tere abungbi oko , ala maï nga na pekoni ala ga ambeni kota mbage ti tere ti zo . 
 Na tapande , na peko ti yenga use , abio ti mo ato nda ti bâ gigi . 
 Na ngoi so mo yeke na yenga mbasambala , na yongo ti mo asi gi centimètre use na ndambo , abio ti mo so wungo ni kue ayeke 206 ayeke dä awe , atâa so ade ala kpengba pëpe na ngoi ni so . 
 Pendere maïngo ti aye so abâ gigi na ngoi so mo yeke na yâ ti mama ti mo , mbeni ndo so azo alingbi ti bâ mo pëpe , na a yeke tongana ti so a leke mo na gbe ti sese . 
 Ti tâ tënë ni , azo ahinga ye mingi pëpe na ndo lege so mbeni bébé ayeke maï na yâ ti mama ti lo . 
 Na tapande , ye wa ayeke pusu ambeni mbilimbili ye so ayeke na yâ ti acellule ti mo ti sara si acellule ti mo ni abungbi tere nde nde ti ga akota mbage ti tere ti mo ? 
 Azo ti senda - ye alingbi peut - être mbeni lâ ti fa ye na ndo ni , me ye so David akiri atene afa so Wasarango e Jéhovah ahinga ye na ndo ni nzoni mingi . 
 9 , 10 . 
 Na ndo tënë ti maïngo ti mbeni foroto na yâ ti mama ti lo , na lege wa Nzapa ‘ asara ni kue na mbeti ’ ti lo awe ? 
 “ Lê ti Mo abâ mbi tongana mbi de na yâ ngo senge . 
 Lâ ni kue so Mo diko na mbi , Mo sara kue na mbeti ti Mo awe , même tongana lâ oko ade asi pëpe . ” . 
 A yeke wara na yâ ti kozo cellule ti mo atënë kue so andu tere ti mo . 
 Na yâ ti nze gumbaya so mo sara na yâ ti mama ti mo nga na yâ ti ngu bale use tongaso na pekoni , mo yeke maï alingbi gi na atënë so ayeke na yâ ti cellule so . 
 Na yâ ti ngoi so , ye ayeke changé mingi na tere ti mo , na aye so kue ayeke changé alingbi na atënë ti yâ ti cellule so . 
 David ahinga ye pëpe na ndo ti acellule nga na ambeni ye so ayeke na yâ ni ndali ti so masini ti bango na ni ayeke dä pëpe . 
 Me , na bango lege so a leke na tere ti lo wani , David ahinga so a leke kozoni awe lege so lo yeke maï na ni . 
 David alingbi peut - être ti hinga ambeni ye na ndo lege so mbeni foroto ayeke maï na yâ ti mama ti lo , tongaso lo lingbi ti tene so ye oko oko kue ayeke tambela alingbi gi na mbeni kapa so a leke ni kozoni awe . 
 Nga , aye so a leke ayeke si gi na tâ ngoi ni . 
 Na ndo ti aye so kue , David atene so Nzapa ‘ asara ni kue na mbeti ’ ti lo awe . 
 Ye wa asara si e wara aye nde nde ti tere ti e so a hinga e na ni ? 
 Laso , a hinga nzoni mingi so mo wara aye ti tere ti mo so a hinga mo na ni na mbage ti babâ na mama ti mo nga na akotara ti mo . 
 A yeke aye tongana yongo ti mo , lê ti mo , nzoroko ti lê ti mo na ti kuali ti mo nga na ambeni gbâ ti aye so a hinga mo na ni . 
 Aye so kue ayeke na yâ ti mbeni ye so ayeke na yâ ti acellule ti mo . 
 Na yâ ti cellule ti mo oko oko kue , a yeke wara gbâ ti aye ni so dä . 
 Na aye ni so abungbi ti ga mbeni yongoro chaîne so a iri ni ADN ( acide désoxyribonucléique ) . 
 A yeke na yâ ti ADN ti mo si ‘ a sara na mbeti ’ asango kue so andu lege so tere ti mo ayeke maï na ni . 
 Na angoi oko oko kue so acellule ti mo ayeke kangbi yâ ti tere ti ala ti dü ambeni fini cellule wala ti zia ambeni fini ni na place ti angbene ni , ADN ti mo ayeke sara si afini cellule so awara a - oko sango so , na tongaso mo ngbâ na fini na mo changé mingi pëpe . 
 So mbeni pendere tapande ti ngangu nga na ti ndara ti Wasarango e so ayeke na yayu ! 
 Mongoli ti e so mara ni ayeke use pëpe 
 Ye wa mbilimbili asara si azo ayeke nde mingi na anyama ? 
 “ O Nzapa , bibe ti Mo ayeke ye ti nzoni mingi na lê ti mbi ! 
 Wungo ti ala ayeke mingi mingi . 
 Tongana mbi diko ala , ka ala yeke mingi ahon mbutu . ” . 
 A leke nga anyama pendere mingi , nga ambeni ayeke bâ ndo , ayeke mä ndo nga ayeke mä fion ti aye nzoni mingi ahon ti azo . 
 Ambeni ayeke na akode ti sarango ye ahon ti azo . 
 Me , Nzapa amû na azo mbeni mongoli so ahon ti anyama fani mingi . 
 Mbeni buku na ndo ti senda - ye atene so “ atâa so na ambeni lege mingi e yeke nde mingi na anyama pëpe , e yeke nde mingi na ala na lege so e yeke sara tënë nga e yeke gbu li . 
 E yeke nga nde mingi na anyama na lege so e yeke gi ti hinga aye na ndo ti e wani . 
 E lingbi ti hunda tere ti e , e tene : A bungbi ambage nde nde ti tere ti e tongana nyen si a ga oko ? 
 A leke e tongana nyen ? ” 
 So ayeke ahundango tënë so David nga agbu li na ndo ni . 
 ( a ) Na lege wa David alingbi lani ti gbu li na ndo ti abibe ti Nzapa ? 
 ( b ) Na lege wa e lingbi ti mû tapande ti David ? 
 Mingi ahon , e yeke nde na anyama na lege so e lingbi ti gbu li na ndo ti abibe ti Nzapa . 
 * Ngangu so e yeke na ni ti gbu li ayeke mbeni oko ti apendere ye so afa so a leke e “ na image ti Nzapa ” . . 
 David asara kusala nzoni na ngangu so . 
 Lo gbu li na ndo ti aye so afa so Nzapa ayeke dä nga na anzoni sarango ye ti Nzapa so lo bâ na lege ti aye so angoro lo . 
 David ayeke nga lani na akozo mbeti ti Bible , so na yâ ni Nzapa asara tënë na ndo ti lo wani nga na akusala so lo sara . 
 Ambeti so , so a sû na gbe ti yingo ti Nzapa amû lege na David ti gbu nda ti abibe ti Nzapa , asarango ye ti lo nga na aye so lo leke ti sara . 
 Tongana David ayeke gbu li ti lo lani na ndo ti Mbeti ti Nzapa , na ndo ti aye so Nzapa acréé nga na ndo ti lege so Nzapa ayeke sara ye na mbage ti lo , ye so apusu lo ti gonda Wasarango lo . 
 Ti duti na mabe andu aye wa ? 
 Ngbanga ti nyen e yeke na bezoin pëpe ti hinga ye kue na ndo Nzapa si e duti na mabe na lo ? 
 Tongana David ayeke mû ngoi mingi ahon ti gbu li na ndo ti aye so Nzapa acréé nga na Mbeti ti Nzapa , lo hinga so lo yeke gbu nda ti aye nde nde kue pëpe na ndo hingango ye ti Nzapa nga na kode ti sarango ye ti lo . 
 A yeke oko ye so ayeke si na e . 
 E yeke hinga ande lâ oko pëpe ye kue na ndo ti aye kue so Nzapa asara . 
 Me , aye so Nzapa “ afa ” na e na lege ti Mbeti ti lo nga na lege ti aye so angoro e amû lege na azo so aye ti hinga tâ tënë ti duti na mabe so aluti na ndo ti aye so azo ayeke bâ polele , atâa ngoi wa ala yeke na fini . ​ — aRomain 1 : 19 , 20 ; aHébreu 11 : 1 , 3 . 
 Mû mbeni tapande ti fa tongana nyen mabe nga na songo ti e na Nzapa ague oko . 
 Ti duti na mabe andu ye mingi ahon gi ti hinga so fini nga na dunia kue abâ gigi na lege ti mbeni zo so ayeke na ndara mingi . 
 Ye so ahunda ti bâ Jéhovah Nzapa tongana mbeni tâ zo so e yeke zia bê ti e kue na lo , zo so aye si e hinga lo nga e duti na nzoni songo na lo . 
 E lingbi ti bi bê na ndo lege so mbeni molenge ayeke zia bê ti lo kue na babâ ti lo so aye lo mingi . 
 Tongana mbeni zo adë kite so babâ ti mo ayeke mû maboko biani na mo pëpe na ngoi so mo yeke na yâ ti kpale , peut - être a yeke ngangu na mo ti sara si lo yeda so babâ ti mo ayeke mû maboko na mo biani . 
 Ye oko , tongana aye so asi na mo asara si mo hinga so babâ ti mo ayeke sara ye na nzobe , mo yeke bâ biani so fade lo yeke zia kamene na lê ti mo pëpe . 
 Legeoko nga , ti hinga Jéhovah na lege ti mandango Mbeti ti Nzapa , na lege ti gbungo li na ndo ti aye so lo créé nga na lege ti hingango so lo yeke kiri tënë na asambela ti e ayeke pusu e ti zia bê ti e kue na lo . 
 A yeke sara si e ye ti hinga ye mingi na ndo ti lo nga ti gonda lo teti lakue lakue ndali ti so e ndoye lo na bê ti e kue nga e mû tere ti e kue na lo . 
 So ayeke tâ pendere ye so zo oko oko kue alingbi ti gi ti sara ni . ​ — aEphésien 5 : 1 , 2 . 
 E gi ti tene Wasarango e afa lege na e 
 Ye wa e lingbi ti manda na lege ti kpengba songo so David ayeke na ni na Jéhovah ? 
 “ O Nzapa , tara mbi ti hinga bê ti mbi ! 
 Tara mbi ti hinga bibe ti mbi ! 
 Bâ tongana sioye ayeke na yâ mbi , na Mo fa lege ti lakue lakue na mbi . ” . 
 David ahinga so Jéhovah ahinga lo nzoni mingi , so ti tene Wasarango lo ahinga abibe ti lo kue , ye kue so lo tene wala so lo sara . 
 Ti hinga so Nzapa ahinga lo nzoni tongaso asara si David aduti nzoni nga na mbeto pëpe , tongana ti so mbeni kete molenge aduti nzoni nga na mbeto pëpe na kate ti babâ na mama ti lo so aye lo mingi . 
 David abâ na nene ni mingi kpengba songo so lo yeke na ni na Jéhovah nga lo sara ngangu ti bata ni na lege so lo yeke gbu li mingi na ndo ti aye so Jéhovah asara nga lo yeke sambela lo . 
 Biani , mingi ti apsaume so David asû , so na popo ni mo yeke wara Psaume 139 , ayeke asambela so lo he tongana bia . 
 Legeoko nga , gbungo li nga na sambela alingbi ti mû maboko na e ti ga nduru na Jéhovah . 
 ( a ) Ngbanga ti nyen David aye ti tene Jéhovah atara bê ti lo ? 
 ( b ) Tongana nyen lege so e yeke soro ye ti sara andu fini ti e ? 
 Teti so a leke e na image ti Nzapa , e yeke na ngangu ti soro ti sara ye so bê ti e aye . 
 E lingbi ti soro ti sara ye so ayeke nzoni wala ye so ayeke sioni . 
 Ye oko , e yeke ande na mbeni tënë ti kiri na ni na Nzapa ndali ti aye so e soro . 
 David aye pëpe si a diko lo na popo ti azo ti sioni . 
 Lo ye pëpe ti sara afaute so alingbi ti ga na lo ye ti vundu mingi . 
 Ni la , na gbungo li na ndo ti kota hingango ye ti Jéhovah , na tâ be - ti - molenge , David ahunda Nzapa ti tara bê ti lo nga ti fa na lo lege so ague na fini . 
 Akpengba - ndia ti Nzapa so ayeke mbilimbili abâ e oko oko kue ; tongaso , e kue e yeke na bezoin ti mû anzoni desizion . 
 Jéhovah awa e kue ti mä yanga ti lo . 
 Ti sara tongaso ayeke sara si Nzapa ayeda na e nga e yeke wara aye ti nzoni mingi na pekoni . 
 Ti tambela lâ oko oko na Jéhovah ayeke mû maboko na e ti duti na siriri ti bê , même na ngoi so e tingbi na angangu kpale . ​ — aPhilippien 4 : 6 , 7 . 
 E mû peko ti Kota Wasarango e 
 Tongana David agbu li na ndo ti aye so angoro lo , a pusu lo ti tene nyen ? 
 Na ngoi so David ade maseka , lo duti fani mingi na yâ ti ayaka ti fa lege na angasangbaga . 
 Na ngoi so angasangbaga ayeke ba li ti ala ti te pere , David abâ ndo na yayu . 
 Na peko ti so lâ akui na ndo avuko awe , David agbu li na ndo kota ti dunia na pendere ni nga na raison so a leke dunia tongaso . 
 David atene : “ Ayayu asara tënë ti gloire ti Nzapa ; le - nduzu afa na gigi kusala ti tïtî Lo . 
 Lâ na lâ ala sara tënë ; bï na bï ala fa na gigi ndara ti Lo . ” . 
 David ahinga so lo yeke na bezoin ti gi Lo so asara apendere ye so kue na ti mû peko ti lo . 
 E yeke nga na bezoin ti sara tongaso . 
 Ti hinga so lege so a leke na e ayeke “ ye ti kpene ” alingbi ti fa nyen na amaseka nga na ambakoro ? 
 David asara ye ague oko na wango so molenge ti lo Salomon amû na pekoni na amaseka , lo tene : “ Fadeso , mo dabe mo na Lo so acréé mo , na lâ ti pendere ti mo , . . . mo kpe mbeto ti Nzapa , na mo bata komandema ti Lo , teti so ayeke kusala ti azo kue . ” . 
 Na ngoi so David ayeke lani maseka , lo hinga so lege so a leke na lo ayeke “ ye ti kpene . ” 
 Sarango ye alingbi na ye so lo hinga asara si lo wara aye ti nzoni mingi na yâ ti fini ti lo kue . 
 Tongana e , atâa e yeke maseka wala mbakoro , e gonda Kota Wasarango e nga e sara na lo , e yeke wara ngia mingi na yâ ti fini ti e ti laso nga na ti kekereke . 
 Bible atene na ndo azo so aduti lakue nduru na Jéhovah nga asara ye alingbi na akpengba - ndia ti lo ti mbilimbili , atene : “ Na lâ ti mbakoro ti ala , fade ala lë lengo , fade [ ala maï ] na kugbe ti ala asi singo , ti fa na gigi L’Eternel ayeke mbilimbili . ” . 
 Nga , e yeke duti na beku ti wara ngia teti lakue lakue na yâ ti apendere ye so Wasarango e asara . 
 [ Akete tënë na gbe ni ] 
 Bâ Réveillez - vous ! 
 ti lango 22 ti juin 2004 , so aTémoin ti Jéhovah asigigi na ni . 
 Bâ nga article “ Les reins : des filtres essentiels à la vie , ” ti Réveillez - vous ! 
 ti lango 8 ti août 1997 , so aTémoin ti Jéhovah asigigi na ni . 
 Atënë so David atene na Psaume 139 : 18b aye peut - être ti tene so tongana lo mû lango oko kue ti gbu li na ndo ti abibe ti Nzapa juska lango ahon na lo na bï , lo yeke ngbâ lakue na abibe ti Nzapa ti diko wungo ni na ngoi so lo zingo . 
 Mo lingbi ti fa nda ni ? 
 • Tongana nyen lege so mbeni foroto ayeke maï na yâ ti mama ti lo afa so a leke e na lege ti “ ye ti kpene ” ? 
 • Ngbanga ti nyen a yeke nzoni e gbu li na ndo ti abibe ti Jéhovah ? 
 • Na lege wa mabe nga na songo ti e na Jéhovah ague oko ? 
 [ Afoto na lembeti 17 ] 
 Mbeni foroto ayeke maï na yâ ti mama ti lo alingbi na ye so a leke kozoni awe 
 ADN 
 [ Lingu ti foto ni ] 
 Unborn fetus : Lennart Nilsson 
 “ I kiri sioni pëpe na zo so asara sioni na i ” 
 “ I kiri sioni pëpe na zo so asara sioni na i ; i bi bê ti i ti sara ye ti nzoni na gbele azo kue . ” — AROMAIN 12 : 17 . 
 Ye wa azo ayeke sara ka ni mingi ? 
 TONGANA mbeni ita ti mbeni molenge apusu lo , fani mingi , kozo ye so molenge ni ayeke sara ayeke ti pusu ita ti lo ni nga . 
 Ye ti mawa ni ayeke so , a yeke gi pëpe amolenge si ayeke sara ye tongaso . 
 Akota zo mingi ayeke sara nga ni . 
 Tongana mbeni zo asara ye ti songo bê na ala , ala ye ti sara oko ye ni na zo ni . 
 A yeke tâ tënë so mingi ti akota zo ayeke pusu biani amba ti ala pëpe , me ala yeke sara ni na mayele . 
 Peut - être ala yeke tene asioni tënë na ndo ti zo so asara ye ti songo bê na ala wala ala yeke gi ambeni lege nde ti kanga lege na zo ni si aye so lo sara aga nzoni pëpe . 
 Atâa kode wa ala sara kusala na ni , ye so ala yeke gi ayeke gi oko : ala ye ti kiri sioni teti sioni . 
 ( a ) Ngbanga ti nyen atâ Chrétien ayeke ke bibe so ayeke pusu azo ti kiri sioni teti sioni ? 
 ( b ) Ahundango tënë wa e yeke bâ ande ni ? 
 Chapitre wa ti Bible e yeke bâ ande tënë na ndo ni ? 
 Atâa so bibe ti kiringo sioni teti sioni alï bê ti zo ngangu , atâ Chrétien ake ti sara ni . 
 Nde na so , ala sara ngangu ti mû peko ti wango ti bazengele Paul so atene : “ I kiri sioni pëpe na zo so asara sioni na i . ” . 
 Ye wa ayeke pusu e ti sara ye alingbi na kpengba - ndia so ? 
 Zo wa mbilimbili a lingbi e kiri sioni na lo pëpe ? 
 Aye ti nzoni wa e yeke wara ni tongana e ke ti kiri sioni teti sioni ? 
 Ti kiri tënë na ahundango tënë so , zia e bâ aye so apusu Paul ti sara tënë so . 
 Nga , zia e bâ tongana nyen aRomain chapitre 12 afa so ti ke ti kiri sioni teti sioni ayeke na lege ni na afa so zo ayeke na ndoye nga na tâ be - ti - molenge . 
 E yeke bâ oko na oko tënë na ndo ti ahundango tënë ota so . 
 ‘ Tongaso mbi hunda na i mingi ’ 
 3 , 4 . ( a ) A to nda ni na aRomain chapitre 12 , ye wa Paul asara tënë na ndo ni ? 
 Na so lo sara kusala na tënë “ tongaso , ” a ye ti tene nyen ? 
 ( b ) Ye wa ayeke nzoni be - nzoni ti Nzapa asara lani na ndo ti aChrétien ti Rome ? 
 A to nda ni na chapitre 12 ti mbeti ti aRomain , Paul asara tënë ti aye osio so aye ti gue oko , na so andu fini ti mbeni Chrétien . 
 Lo sara tënë ti songo ti e na Jéhovah , na amba ti e aChrétien , na azo so ayeke aTémoin ti Jéhovah pëpe nga na azo ti komande . 
 Paul afa so mbeni kota raison ayeke dä ti ke abibe so ayeke pusu zo ti sara sioni , so na popo ni mo yeke wara bibe ti kiringo sioni teti sioni . 
 Lo tene : ‘ Tongaso , aita , mbi hunda na i mingi , na lege ti be - nzoni ti Nzapa . ’ . 
 Bâ so lo sara kusala na tënë “ tongaso , ” so aye ti tene “ ti gue oko na ye so e bâ awe . ” 
 A yeke tongana ti so Paul aye lani ti tene , ‘ Ti gue oko na ye so mbi fa na ala kozo awe , mbi wa ala ti sara ye so mbi ye ti tene na ala fadeso . ’ 
 Ye wa Paul afa kozoni awe na aChrétien ti Rome ? 
 Na yâ ti akozo chapitre 11 ti lettre ti Paul , lo sara tënë na ndo pendere beku so aJuif nga na aGentil alingbi ti duti na ni ti komande legeoko na Christ na yâ Royaume ti Nzapa , mbeni beku so azo ti Israël ake ni . 
 Zo ayeke wara lani pendere beku so gi “ na lege ti be - nzoni ti Nzapa ” . 
 A yeke nzoni aChrétien asara ye tongana nyen ti fa so ala bâ na nene ni kota nzobe so Nzapa afa na mbage ti ala ? 
 A yeke nzoni ti tene bê ti ala apusu ala ti kiri singila mingi na tongaso ala duti nduru ti sara ye alingbi na ye so Paul aye ti fa na ala fadeso . 
 Paul atene : “ I mû tere ti i na Nzapa tongana sacrifice so ayeke na fini , na a yeke nzoni - kue , na a lingbi na lê ti Nzapa ; so ayeke kusala so alingbi na i . ” . 
 Ye oko , na lege wa aChrétien so alingbi lani ti mû tere ti ala na Nzapa tongana “ sacrifice ” ? 
 ( a ) Na lege wa mbeni zo alingbi ti mû tere ti lo tongana “ sacrifice ” na Nzapa ? 
 ( b ) A yeke nzoni kpengba - ndia wa asara ngangu na ndo sarango ye ti mbeni Chrétien ? 
 Paul atene : “ I tambela na lege ti sese so pëpe , me i changé lege ti i na lege ti bibe ti fini , si i lingbi hinga ye so Nzapa aye , ye so ayeke nzoni , ye so alingbi na lê ti Lo , na ye so alingbi kue . ” . 
 Ahon ti zia lege na bibe ti azo ti sese so ti fa lege na ala , a hunda lani ti tene ala changé pensé ti ala si a gue oko na ti Christ . 
 A yeke nzoni ti tene kpengba - ndia so asara ye lâ oko oko na ndo ti sarango ye ti atâ Chrétien kue , na tënë so andu e laso nga . 
 Ti gue oko na tënë so Paul atene na aRomain 12 : 1 , 2 , ye wa ayeke pusu e ti ke ti kiri sioni teti sioni ? 
 Tënë so Paul atene na aRomain 12 : 1 , 2 amû maboko na e tongana nyen ? 
 Legeoko tongana aChrétien ti Rome so a sa yingo na ndo ti ala , e kiri singila mingi na Nzapa teti kota be - nzoni so lo ngbâ ti fa na e lâ oko oko . 
 Tongaso , bê ti e so asi na singila ayeke pusu e ti sara na Nzapa na ngangu ti e kue , na ye kue so e yeke na ni nga na akode ti e kue . 
 Bê ti e ayeke pusu e nga ti sara ngangu ti bi bê , pëpe tongana ti azo ti sese so , me tongana ti Christ . 
 Nga , dutingo na bibe ti Christ asara ngangu na ndo lege so e yeke sara ye na mbage ti amba ti e azo , atâa a yeke amba ti e aChrétien wala azo so ayeke aTémoin ti Jéhovah pëpe . 
 Na tapande , tongana e yeke bi bê tongana ti Christ , a yeke pusu e ti ke bibe so ayeke pusu zo ti kiri sioni teti sioni . — 1 Pierre 2 : 21 - 23 . 
 “ I zia ndoye ti i aga tâ ndoye ” 
 A - Romain chapitre 12 asara tënë ti mara ti ndoye wa ? 
 E ke ti kiri sioni teti sioni gi pëpe ndali ti so a yeke na lege ni ti sara tongaso , me nga ndali ti so a fa so e yeke na ndoye . 
 Bâ fadeso tongana nyen bazengele Paul asara tënë na ndo ye so apusu zo ti sara ye na ndoye . 
 Na mbeti ti aRomain , Paul asara kusala fani mingi na tënë “ ndoye ” ( wala , a·gaʹpe na yanga ti Grec ) tongana lo yeke sara tënë ti ndoye ti Nzapa nga na ti Christ . 
 Ye oko , na chapitre 12 , Paul asara kusala na tënë a·gaʹpe na mbeni lege nde : lo sara kusala na ni ti fa ndoye so azo ayeke fa na mbage ti amba ti ala . 
 Na pekoni so Paul afa so amatabisi ti yingo ayeke nde nde nga so gi ambeni Chrétien si ayeke na ni , lo sara tënë ti mbeni sarango ye so a yeke nzoni aChrétien kue aduti na ni . 
 Lo tene : “ I zia ndoye ti i aga tâ ndoye . ” . 
 Fango ndoye na mbage ti azo ayeke kozo ye so a yeke hinga atâ Chrétien na ni . 
 Paul awa e ti sara kue si ndoye so e aChrétien e yeke fa aduti tâ ndoye . 
 Na lege wa e lingbi ti fâ tâ ndoye ? 
 Na ndo ni , Paul afa tongana nyen mbeni zo alingbi ti fa ndoye so ayeke tâ ndoye tongana lo tene : “ I ke ye ti sioni ; i kanga bê ti i na ye ti nzoni . ” . 
 Ti “ ke ” na ti “ kanga bê ” ayeke akpengba tënë mingi . 
 A lingbi ti kiri peko ti tënë “ ke ” na tënë “ ke na kuru go . ” 
 A lingbi e ke gi pëpe aye so ayeke ga na peko ti sarango sioni , me a lingbi e ke nga sarango sioni ni . 
 A lingbi ti kiri peko ti tënë “ kanga bê ” na tënë ti yanga ti Grec so aye ti tene “ ti collé mbeni ye na tere ti mbeni ye nde . ” 
 Mbeni Chrétien so ayeke na tâ ndoye aye mingi ti sara nzoni ye , na a sara si sarango nzoni ye aga mbeni ye so a yeke hinga lo na ni . 
 Wango wa Paul akiri na ndo ni fani mingi ? 
 Paul akiri fani mingi na ndo ti mbeni ye so afa so zo ayeke na ndoye . 
 Lo tene : “ I iri tënë nzoni na li ti azo so asara ngangu na i ; i iri tënë nzoni , i zonga ala pëpe . ” 
 “ I kiri sioni pëpe na zo so asara sioni na i . ” 
 “ Aita so mbi ndoye i mingi , i futa kula ti i mveni pëpe . ” 
 “ Zia sioni ahon ndo ti mo pëpe , me mo hon ndo ti sioni na lege ti ye ti nzoni . ” . 
 Atënë ti Paul so afa na e polele lege so a yeke nzoni e sara ye na mbage ti azo so avoro Jéhovah pëpe , même azo so ayeke gi ti kanga lege na e . 
 “ I iri tënë nzoni na li ti azo so asara ngangu na i ” 
 Na lege wa e lingbi ti iri tënë nzoni na ndo ti azo so ayeke sara ngangu na e ? 
 Tongana nyen e yeke sara ye alingbi na wango ti Paul so atene “ i iri tënë nzoni na li ti azo so asara ngangu na i ” ? . 
 Jésus atene na adisciple ti lo , lo tene : “ I ndoye awato ti i , na i sambela teti azo so asara ngangu na i . ” . 
 Tongaso , mbeni lege ti iri tënë nzoni na ndo ti awato ti e ayeke ti sambela ndali ti ala , ti hunda Nzapa ti zi lê ti ala so ayeke kanga lege na e ndali ti so ala hinga ye so ala sara pëpe , si ala lingbi ti hinga tâ tënë . 
 Ti tâ tënë ni , a lingbi ti duti ngangu na mbeni zo ti hunda Nzapa ti iri tënë nzoni na ndo ti zo so ayeke sara ngangu na lo . 
 Ye oko , tongana e yeke gi lakue ti tene bibe ti e ague oko na ti Christ , a yeke sara si e yeke gi lakue ti ndoye awato ti e . 
 Ye wa alingbi ti ga na peko ti fango mara ti ndoye so ? 
 ( a ) Ye wa e lingbi ti manda na lege ti tapande ti Etienne ? 
 ( b ) Tongana ti so fini ti Paul afa , ye wa alingbi ti si na ambeni zo so ayeke sara ngangu na aChrétien ? 
 Etienne ayeke mbeni zo so asambela lani ndali ti azo so ayeke sara ngangu na lo , na peko ti sambela ti lo angbâ senge pëpe . 
 Kete na peko ti Pentecôte ti ngu 33 , azo so ayeke gi ti kanga lege na kongregation ti aChrétien agbu Etienne , ala gboto lo ague na lo na gigi ti gbagba ti Jérusalem nga ala bo lo na tênë . 
 Kozo ti tene Etienne akui , lo dekongo , lo tene : “ Seigneur , Mo zia sioni so atï na li ti ala pëpe . ” . 
 Mbeni oko ti azo so Etienne asambela ndali ti ala ayeke Saul , so ayeke lani dä na lo yeda si a fâ Etienne . 
 Na pekoni , Jésus so azingo na kuâ asi na Saul . 
 Saul so ayeke sara ngangu lani na adisciple ti Christ aga bazengele Paul , so asû mbeti ti aRomain . 
 Ti sara ye alingbi na sambela ti Etienne , Jéhovah apardone Paul ndali ti siokpari so lo sara na lege so lo sara ngangu lani na aChrétien . 
 A yeke ye ti dongo bê pëpe so Paul amû wango na aChrétien , lo tene : “ I iri tënë nzoni na li ti azo so asara ngangu na i . ” 
 Aye so asi na Paul apusu lo ti bâ so ambeni zo so ayeke sara ngangu na awakua ti Jéhovah alingbi mbeni lâ ti ga awakua ti Nzapa . 
 Legeoko nga na ngoi ti e laso , ambeni zo so asara ngangu na e aga aChrétien ndali ti so ala bâ so awakua ti Jéhovah ayeke sara ye na siriri . 
 “ I duti na siriri na azo kue ” 
 Na lege wa sarango ye alingbi na wango ti Paul na aRomain 12 : 9 ayeke pusu zo ti sara ye so ayeke na aRomain 12 : 17 ? 
 Wango so Paul amû na pekoni na ndo lege ti sarango ye na mbage ti azo so avoro Jéhovah na ala so avoro Jéhovah pëpe ayeke so : “ I kiri sioni pëpe na zo so asara sioni na i . ” 
 Zo so asara ye alingbi na wango so Paul amû kozo lo tene “ i ke ye ti sioni ” ayeke gi ti kiri sioni teti sioni na zo pëpe . 
 Biani , tongana nyen mbeni zo alingbi ti fa so lo ke ye ti sioni na kuru go tongana lo kiri sioni teti sioni ? 
 Sarango tongaso ayeke gue nde na dutingo na “ tâ ndoye ” . 
 Na pekoni , Paul atene : “ I bi bê ti i ti sara ye ti nzoni na gbele azo kue . ” . 
 Tongana nyen si e yeke sara ye alingbi na atënë so ? 
 E yeke sara ye tongana nyen “ na gbele azo kue ” ? 
 Kozoni , na yâ ti mbeti so Paul atokua na aChrétien ti Corinthe , lo sara tënë na ndo ti aye ti ngangu so a sara na abazengele . 
 Paul atene : “ A sara si e ga ye ti ngia ti sese so , na lê ti a - ange na ti azo . . . tongana azo azonga e , e iri tënë nzoni na li ti ala ; tongana azo asara ngangu na e , e gbu ngangu ; tongana azo asara si iri ti e aga sioni , e voro ala . ” . 
 Legeoko nga , azo ti sese so ayeke bâ ye so atâ Chrétien ayeke sara . 
 Tongana azo so angoro e abâ anzoni ye so e yeke sara même na ngoi so a sara ye ti kirikiri na e , a lingbi ti pusu ala ti mä tënë so e yeke fa . — 1 Pierre 2 : 12 . 
 Ngangu wa a lingbi e sara ti duti na siriri na azo ? 
 Ye oko , ngangu wa a lingbi e sara ti duti na siriri na azo ? 
 A lingbi e sara ye kue so e lingbi ti sara ti duti na siriri na azo . 
 Paul atene na amba ti lo aChrétien , lo tene : “ Tongana lege ayeke , na tënë ni ayeke na tïtî i , i duti na siriri na azo kue . ” . 
 “ Tongana lege ayeke ” dä nga “ tënë ni ayeke na tïtî i ” ayeke atënë so afa so a lingbi ti si so zo alingbi lakue pëpe ti duti na siriri na azo kue . 
 Na tapande , e yeke ke yanga ti Nzapa pëpe gi ti duti na siriri na azo . 
 Ye oko , e yeke sara ye kue so e lingbi ti sara ti duti na siriri “ na azo kue ” , sân ti doro akpengba - ndia ti Bible , so ayeke mbilimbili . 
 “ I futa kula ti i mveni pëpe ” 
 Raison wa aRomain 12 : 19 afa na e ti kiri sioni teti sioni pëpe ? 
 Paul afa mbeni raison so alingbi ti pusu e ti kiri sioni teti sioni pëpe ; kiringo sioni teti sioni pëpe afa so e yeke na tâ be - ti - molenge . 
 Lo tene : “ Aita so mbi ndoye i mingi , i futa kula ti i mveni pëpe , me i zia lege na ngonzo ti Nzapa ; teti Mbeti ti Nzapa atene , Kula ayeke ti Mbi ; fade Mbi futa kula ni , Seigneur atene . ” . 
 Mbeni Chrétien so agi ti kiri peko ti sioni so a sara na lo ayeke sara ye na fandara . 
 Lo gi ti sara ye so gi Nzapa la alingbi fade ti sara ni . 
 Na ndo ni , na gingo lo wani ti kiri peko ti sioni so a sara na lo , lo yeke fa so lo yeke na mabe pëpe na yâ tënë ti dengo bê so Jéhovah atene : “ Kula ayeke ti Mbi . ” 
 Nde na so , atâ Chrétien azia bê ti ala kue na Jéhovah so ‘ fade afâ ngbanga ti ala so Lo iri ala na gigi ’ . . 
 Na tâ be - ti - molenge , ala zia si Nzapa afâ ngbanga ndali ti ala . — Jérémie 30 : 23 , 24 ; aRomain 1 : 18 . 
 16 , 17 . ( a ) Ti “ zia lê ti wâ ” na li ti mbeni zo aye ti tene nyen ? 
 ( b ) Mo wani mo bâ lege so sarango ye na nzobe awoko bê ti mbeni zo so avoro Jéhovah pëpe ? 
 Tongana a yeke tongaso , mû mbeni tapande . 
 Ti kiri sioni teti sioni ayeke sara si bê ti mbeni wato akiri akpengba mingi , me ti sara nzobe na lo alingbi ti woko bê ti lo . 
 Ndali ti nyen ? 
 Bâ ye so Paul atene na aChrétien ti Rome , lo tene : “ Tongana wato ti mo ayeke na nzara , mo mû na lo kobe , lo te ; tongana lo yeke na nzara ti ngu , mo mû na lo ngu , lo nyon ; teti tongana mo sara tongaso , fade mo zia lê ti wâ na ndo li ti lo . ” . 
 Ye so aye ti tene nyen ? 
 Ti “ zia lê ti wâ na ndo li ti lo ” ayeke mbeni tënë so aye ti sara tënë ti kode so a yeke tö na atênë so argent wala lor ayeke na yâ ni na ngoi so a sû na Bible . 
 A zia tênë ni yâ ti four ti wâ , na a zia charbon na ndo ni nga na gbe ni . 
 Wâ ti charbon so ayeke na ndo ni asara si tênë ni amû wâ mingi , aga ngu na tongaso asaleté ni asigigi na ndo ni . 
 Legeoko nga , na sarango nzobe na zo so agi ti kanga lege na e , e lingbi ti “ woko ” bê ti zo ni na ti pusu lo ti sara aye ti nzoni . 
 Biani , ye so agboto azo mingi so ayeke laso aChrétien na mbage ti tâ vorongo ayeke anzoni ye so awakua ti Jéhovah asara ndali ti ala . 
 Nda ni so e yeke kiri sioni teti sioni pëpe 
 Ngbanga ti nyen ti ke ti kiri sioni teti sioni ayeke na lege ni na afa so e yeke na ndoye nga na tâ be - ti - molenge ? 
 Na yâ ti anduru tënë so e bâ na ndo aRomain chapitre 12 , e bâ gbâ ti araison so apusu e ti “ kiri sioni pëpe na zo so asara sioni na i ” . 
 Kozoni kue , ti ke ti kiri sioni teti sioni ayeke na lege ni . 
 Na bango nzoni bê so Nzapa asara na e , a yeke na lege ni ti tene e mû tere ti e na Jéhovah nga e yeda na bê ti e kue na akomandema ti lo , so mbeni oko ni ayeke ti ndoye awato ti e . 
 Use ni , ti ke ti kiri sioni teti sioni afa so e yeke sara ye na ndoye . 
 Tongana e ke ti kiri sioni teti sioni nga e gi ti duti na siriri na azo , e fa so e ye ti mû maboko même na ambeni zo so ayeke gi ti kanga lege ngangu na e ti tene ala ga azo so avoro Jéhovah . 
 Ota ni , ti ke ti kiri sioni teti sioni afa so e yeke na tâ be - ti - molenge . 
 Ti tene e wani e kiri sioni teti sioni afa so e yeke sara ye na fandara , ndali ti so Jéhovah atene : “ Kula ayeke ti Mbi . ” 
 Mbeti ti Nzapa amû wango na e atene : “ Tongana fandara aga , kamene aga nga , me ndara ayeke na azo so ayeke na tâ be - ti - molenge . ” . 
 Tongana na ndara , e zia si Nzapa akiri peko ti sioni so a sara na e , e yeke fa so e yeke na tâ be - ti - molenge . 
 E yeke bâ ande nyen na yâ ti article ti peko ? 
 Paul afa na nduru tënë lege so a yeke nzoni e sara ye na mbage ti azo . 
 Lo wa aChrétien , lo tene : “ Zia sioni ahon ndo ti mo pëpe , me mo hon ndo ti sioni na lege ti ye ti nzoni . ” . 
 Aye ti sioni wa aye ti sara ngangu na ndo e laso ? 
 Tongana nyen e lingbi ti hon ndo ni ? 
 E yeke bâ akiringo tënë na ahundango tënë so nga na ambeni tënë so andu ni na yâ ti article ti peko . 
 Mo lingbi ti fa nda ni ? 
 • Wango wa Paul akiri na ndo ni fani mingi na aRomain chapitre 12 ? 
 • Aye wa ayeke pusu e ti ke ti kiri sioni teti sioni ? 
 • Aye ti nzoni wa e na ambeni zo nde e yeke wara tongana e “ kiri sioni pëpe na zo so asara sioni na ” e ? 
 [ Encadré na lembeti 24 ] 
 A - Romain chapitre 12 asara tënë na ndo ti songo ti mbeni Chrétien na : 
 • Jéhovah 
 • amba ti lo aChrétien 
 • azo so avoro Jéhovah pëpe 
 [ Foto na lembeti 25 ] 
 Ye wa e lingbi ti manda na ndo tapande ti disciple Etienne ? 
 Ngbâ ti ‘ hon ndo ti ye ti sioni na lege ti ye ti nzoni ’ 
 “ Zia sioni ahon ndo ti mo pëpe , me mo hon ndo ti sioni na lege ti ye ti nzoni . ” ​ — AROMAIN 12 : 21 . 
 E hinga tongana nyen so e lingbi ti hon ndo ti aye ti sioni ? 
 ZO ALINGBI ti gbu ngangu na gbele azo so agi lege na ngangu ti kanga lege na tâ vorongo ? 
 Zo alingbi ti hon na ngangu aye so ayeke gi ti pusu e ti kiri na yâ ti sese ti laso so ake Nzapa ? 
 E lingbi ti kiri tënë ën na ahundango tënë use so . 
 Ngbanga ti nyen e tene tongaso ? 
 Ngbanga ti tënë so Paul asû na yâ ti mbeti ti aRomain , lo tene : “ Zia sioni ahon ndo ti mo pëpe , me mo hon ndo ti sioni na lege ti ye ti nzoni . ” . 
 Tongana e zia bê ti e kue na Jéhovah nga e leke na bê ti e ti zia pëpe si sese so ahon e na ngangu , aye ti sioni so ayeke dä ayeke hon ndo ti e pëpe . 
 Na ndo ni , tënë ngbâ ti “ hon ndo ti sioni ” afa so e lingbi ti hon ndo ti aye ti sioni tongana e ngbâ ti sara ngangu ti ke aye ti sioni . 
 Sioni sese so nga na sioni mokonzi ti lo Satan Zabolo ayeke hon na ngangu gi azo so asara hange pëpe nga azia ti sara ngangu . ​ — 1 Jean 5 : 19 . 
 Ngbangba ti nyen e yeke bâ aye so asi lani na yâ ti fini ti Néhémie ? 
 Ngu 500 tongaso kozoni si a dü Paul , mbeni wakua ti Nzapa so ayeke na Jérusalem afa so zo alingbi ti hon ndo ti aye ti sioni . 
 Néhémie , wakua ti Nzapa so aluti gi pëpe na gbele kangango lege so alondo na azo so ake Nzapa , me lo hon nga na ngangu ye ti sioni na lege ti ye ti nzoni . 
 Lo tingbi lani na akpale wa ? 
 Nyen la amû maboko na lo ti gbu ngangu ? 
 Na lege wa e lingbi ti mû tapande ti lo ? 
 Ti kiri tënë na ahundango tënë so , zia e bâ ambeni ye so asi lani na yâ ti fini ti Néhémie . 
 * 
 Néhémie aduti lani na popo ti azo wa ? 
 Lo sara lani kota kusala wa ? 
 Néhémie asara lani kusala na yâ ti yangbo ti Artaxerxès , so ayeke gbia ti Perse . 
 Atâa so Néhémie ayeke lani na popo ti azo so avoro Jéhovah pëpe , lo gi pëpe ti “ tambela na lege ti [ azo ti ] sese ” ti ngoi ni so . 
 Na ngoi so a hunda ti mû maboko na kodoro ti Juda , Néhémie ayeda ti zia nzoni ndo ti lo , ti sara ngangu voyage ti gue na Jérusalem nga ti sara kota kusala ti lekengo gbagba ti gbata ni . 
 Atâa so Néhémie ayeke gouverneur ti Jérusalem , lo sara kua lâ oko oko na tere ti amba ti lo azo ti Israël “ a komanse na ndapre juska atongoro asigigi . ” 
 Ye so asara si gi na yâ ti nze use , ala hunzi kua ti lekengo gbagba ni . 
 Kusala so ala sara ayeke kete ye pëpe , ndali ti so na ngoi ti lekengo gbagba ni , azo ti Israël awara mara ti akangango lege nde nde kue . 
 Azo wa la agi lani ti kanga lege na kusala ti Néhémie ? 
 Na ngbanga ti nyen ala sara ni ? 
 Awato ti Néhémie agi lani ti sara nyen ? 
 Azo so mingi ni agi lani ti kanga lege na Néhémie ayeke Sanballat , Tobija nga na Guésem , akota zo so alango na yâ ti akodoro so ayeke nduru na Juda . 
 Teti so ala yeke awato ti azo ti Jéhovah , “ bê ti ala aso mingi teti [ Néhémie ] aga ti gi nzoye teti amolenge ti Israël . ” . 
 Awato ti Néhémie aleke na bê ti ala ti buba yâ ti aye so lo leke ndali ti lekengo gbagba ni , même ala leke ti sara ye na mayele . 
 Fade Néhémie ayeke ‘ zia si sioni ahon ndo ti lo ’ ? 
 ‘ Ngonzo agbu Sanballat , na bê ti lo aso lo mingi ’ 
 5 , 6 . ( a ) Awato ti Néhémie asara nyen na ngoi so aJuif ayeke leke gbagba ti Jérusalem ? 
 ( b ) Ngbanga ti nyen Néhémie azia pëpe si awato ti lo abi mbeto na bê ti lo ? 
 Na mbeto pëpe , Néhémie awa amba ti lo aJuif , lo tene : “ E sara gbagba ti bira ti Jérusalem . ” 
 Ala kiri tene , ala tene : “ E sara kusala so . ” 
 Néhémie atene : “ Ala kpengba ti sara nzo kusala so , ” me awato ti e ‘ ahe e na ngia , ala ke e , ala tene , Ye so i yeke sara ayeke nyen ? 
 Fade i londo ti ke gbia ni ? ’ 
 Néhémie azia pëpe si hengo ndo ti ala nga na atënë ti mvene so ala yeke bi na ndo ti lo azia mbeto na bê ti lo . 
 Lo tene na awato ti ala , lo tene : “ Fade Nzapa ti yayu asara si kusala ti e aga nzoni , tongaso e aboi ti Lo , e londo ti sara kusala so . ” . 
 Néhémie aleke na bê ti lo ti sara si “ nzo kusala ” ni ague na dawa . 
 Bible atene na ndo ti Sanballat , so ayeke mbeni oko ti azo so ayeke gi ti kanga lege na kusala ti ala , lo tene : “ Ngonzo agbu lo , bê ti lo aso lo mingi . ” 
 Nga , lo kiri lo diko asioni tënë mingi na ndo ti ala . 
 Lo he ala lo tene : “ AJuif so ayeke na ngangu pëpe , ala yeke sara nyen ? . . . 
 Fade ala kiri ala sara kusala mbeni na tênë so ala wara na yâ koga ti saleté ? ” 
 Tobija amû mbage na yâ ti hengo ndo so , lo tene : “ Même ye so ala yeke sara , tongana mbako ama dä , fade lo fâ gbagba ti tênë ti ala na sese . ” . 
 Néhémie asara lani ye tongana nyen na gbele aye so ? 
 Néhémie asara ye tongana nyen na ngoi so awato ti ala abi atënë ti mvene na li ti ala ? 
 Néhémie asara sanka ti hengo ndo ti ala ni . 
 Lo sara ye alingbi na yanga so Nzapa amû nga lo gi pëpe ti kiri sioni teti sioni . 
 Nde na so , lo zia tënë ni na tïtî Jéhovah nga lo sambela , lo tene : “ O Nzapa ti e , Mo mä , teti ala ke e . 
 Mo kiri zonga ti ala na ndo li ti ala mveni . ” . 
 Néhémie azia bê ti lo kue na tënë ti dengo bê ti Jéhovah so lo tene : “ Kula ayeke ti Mbi , fade Mbi futa kula ni . ” . 
 Na ndo ni , Néhémie nga na amba ti lo aJuif angbâ ti “ sara gbagba ni ” . 
 Ala zia pëpe si mbeni ye nde agboto lê ti ala . 
 Biani , “ gbagba atingbi kue , na [ ndambo ] ti yongo ni na nduzu angbâ ; teti azo ni azia bê ti ala dä ti sara kusala ni . ” . 
 Awato ti tâ vorongo awara lege pëpe ti kanga lege na kusala ti lekengo gbagba so . 
 Tongana nyen e lingbi ti mû tapande ti Néhémie ? 
 ( a ) Na lege wa e lingbi ti mû tapande ti Néhémie na ngoi so awato ti e atene atënë ti mvene na ndo ti e ? 
 ( b ) Fa mbeni ye so asi na mo wala so mo mä , na so afa so a yeke na lege ti ndara ti ke ti kiri sioni teti sioni . 
 Laso , azo so ayeke gi ti kanga lege na e na ekole , na place ti kua wala même na yanga - da ayeke he e na ngia nga ayeke bi atënë ti mvene na li ti e . 
 Ye oko , fani mingi , a yeke nzoni ti sara ye tongana ti so kpengba - ndia ti Bible afa , atene : “ Ngoi ayeke . . . ti kaï . ” . 
 Tongaso , legeoko tongana ti Néhémie , e yeke ke ti zonga azo tongana ala zonga e . 
 E yeke sambela Jéhovah , e yeke zia bê ti e kue na lo so adë bê ti e , lo tene : “ Fade Mbi futa kula ni . ” . 
 Na sarango tongaso , e yeke zia lege pëpe na azo so ayeke gi ti kanga lege na e ti gboto lê ti e nde na kusala so a hunda na e ti sara laso : kusala ti fango nzo tënë ti Royaume ti Nzapa nga ti sarango si azo aga adisciple . 
 Na ngoi kue so e yeke mû mbage na yâ ti kusala so nga e yeke ke ti zia lege si awato ti e akanga lege na e , e yeke fa so e yeke na mara ti mabe so Néhémie ayeke na ni . 
 Fade “ e fâ ala ” 
 Mara ti kangango lege wa awato ti Néhémie asigigi na ni ? 
 Néhémie asara ye lani tongana nyen ? 
 Tongana azo so ayeke gi ti kanga lege na tâ vorongo na ngoi ti Néhémie amä so “ kusala ti leke gbagba ti Jérusalem atambela nzoni , ” ala mû a - epée ti ala ti “ sara bira na Jérusalem ” . 
 Ti aJuif , mbeni ye ti sarango ni ayeke dä pëpe . 
 Awato so ayeke azo ti mara ti Samarie so ayeke na mbage ti banga , azo ti mara ti Ammon so ayeke na mbage ti tö , a - Arabe so ayeke na mbage ti mbongo nga na azo ti mara ti Asdod so ayeke na mbage ti do . 
 Ala ngoro Jérusalem kue ; na azo so ayeke leke gbagba ni abâ so awato ti ala ayeke nduru ti gbu ala . 
 Nyen la ala lingbi ti sara ? 
 Néhémie atene : “ E sambela Nzapa ti e . ” 
 Awato ti aJuif aye ti bi mbeto na bê ti ala , ala tene : “ [ Fade ] e fâ ala , na e sara si ala zia kusala ni . ” 
 Ti kanga lege na ye so awato aye ti sara , Néhémie ahunda na azo so ayeke leke gbagba ni ti bata gbata ni “ na épée ti ala , likongo ti ala , na ngindi ti ala ” . 
 Ti tâ tënë ni , na bango ndo ti zo , kete wungo ti aJuif so alingbi pëpe ti hon ndo ti awato ti ala so ayeke mingi mingi na ngangu . 
 Me , Néhémie awa ala , lo tene : “ I sara mbeto ti ala pëpe ; i dabe i na Seigneur , Lo so ayeke kota , na A mû mbeto mingi . ” ​ — Néhémie 4 : 7 - 9 , 11 , 13 , 14 . 
 ( a ) Ye wa asara si gi hio tongaso awato ti Néhémie azia lege ti bira so ala ye ti sara ? 
 ( b ) Ye wa Néhémie ahunda na azo so ayeke leke gbagba ni ti sara ? 
 Gi hio tongaso , awato azia lege ti bira so ala ye ti gue ti sara na aJuif . 
 Ndali ti nyen ? 
 Néhémie atene so “ Nzapa asara si wango ti ala aga senge ” . 
 Ye oko , Néhémie ahinga lani so awato ti ala alingbi mbeni lâ ti ga ti sara sioni na ala . 
 Tongaso , na ndara , lo changé akode so azo ni ayeke sara na kua . 
 A to nda ni na ngoi ni so , “ ala oko oko kue asara kusala na maboko oko , na ala gbu ye ti bira ti ala na mbeni maboko . ” 
 Néhémie azia nga mbeni zo ti ‘ huru trompette ’ na ngoi so lo bâ awato ayeke ga ti sara bira . 
 Ahon kue , Néhémie adë bê ti azo ni , lo tene : “ Fade Nzapa ti e asara bira teti e . ” . 
 Teti so a sara si azo ti lekengo gbagba ni awara ngangu nga a fa na ala tongana nyen ti sara ye na ngoi so a ga ti sara bira na ala , ala ngbâ lakue ti sara kua ni . 
 Aye wa e lingbi ti manda na lege ti aye so asi lani ? 
 Ye wa amû maboko na atâ Chrétien so ayeke na yâ ti akodoro so akanga lege na kusala ti fango tënë ti Royaume ti ngbâ ti gbu ngangu ? 
 Na lege wa ala hon ndo ti aye ti sioni ? 
 Na ambeni ngoi , azo ayeke gi ti kanga lege ngangu na atâ Chrétien . 
 Biani , na yâ ti ambeni kodoro , awato ti tâ vorongo ayeke mingi mingi . 
 Gi na bango ni , zo alingbi ti tene so aita ti e so ayeke na yâ ti akodoro so alingbi ti gbu lê ni pëpe . 
 Ye oko , aita so ahinga na bê ti ala kue so ‘ fade Nzapa asara bira teti ala . ’ 
 Biani , fani mingi , azo so a sara ye ti ngangu na ala teti mabe ti ala abâ so Jéhovah akiri tënë na asambela ti ala nga lo ‘ sara si wango ti awato ti ala aga senge ’ atâa so awato so ayeke na ngangu mingi . 
 Même na yâ ti akodoro so akanga lege na kusala ti fango tënë , aChrétien ayeke wara ambeni lege so ala lingbi ti ngbâ ti fa na nzo tënë . 
 Legeoko tongana ti so azo ti lekengo gbagba ti Jérusalem achangé akode ti sarango kusala ti ala , na ndara , aTémoin ti Jéhovah laso ayeke changé akode ti fango tënë ti ala na ngoi so a yeke sara ye ti ngangu na ala . 
 Biani , ala ke ti sara kusala na aye so azo ayeke sara na bira . 
 Même tongana azo agi ti sara sioni na ala , ye so ayeke kanga lege na ala pëpe ti ngbâ ti fa tënë . 
 Nde na so , aita so , so ayeke sara ye na mbeto pëpe angbâ ti “ hon ndo ti sioni na lege ti ye ti nzoni . ” 
 “ Mo ga , zia e bungbi ” ti mä tere 
 12 , 13 . ( a ) Aye wa awato ti Néhémie aleke na mayele ? 
 ( b ) Ngbanga ti nyen Néhémie ake ti gue na tisango ndo ti ala ? 
 Na pekoni so awato ti Néhémie abâ so bira so ala ye ti sara na aJuif atï na ngu , ala soro ti sara ye na mayele ti kanga lege na ala . 
 Biani , ala tara ti sara aye ota na mayele . 
 Aye ni so ayeke aye wa ? 
 Kozoni kue , awato ti Néhémie atara ti handa lo . 
 Ala tene na lo atene : “ Mo ga , zia e bungbi na mbeni kodoro oko ti benyama ti Ono . ” 
 Ono ayeke mbeni kete kodoro so ayeke na popo ti Jérusalem na Samarie . 
 Tongaso , awato ti Néhémie ahunda na lo ti wara ala na kodoro so si ala lingbi ti mä tere . 
 Néhémie alingbi peut - être ti pensé , lo tene : ‘ Ye so ala hunda ayeke na lege ni . 
 A yeke nzoni ti pika patara ahon ti tiri bira . ’ 
 Me , Néhémie ake ti gue . 
 Lo fa nda ni , lo tene : “ Ala bi bê ti ala ti sara ye ti kirikiri na mbi . ” 
 Lo hinga nzoni mingi ye so ala leke na mayele , na lo tï pëpe na yâ ti handa ti ala . 
 Fani osio , lo tene na awato ti lo , lo tene : “ Mbi lingbi gue pëpe . 
 Kusala ni alingbi tambela tongana nyen , tongana mbi zia kusala ni ti si na i ? ” 
 Aye so awato ti Néhémie aleke ti pusu lo ti zia kusala so lo yeke sara atï na ngu . 
 Lo zia lê ti lo gi na ndo ti lekengo gbagba ni . ​ — Néhémie 6 : 1 - 4 . 
 Néhémie asara ye tongana nyen na mbage ti awato so asara atënë ti mvene na ndo ti lo ? 
 Use ni , awato ti Néhémie akangbi atënë ti mvene na li ti lo , ala tene so lo “ bi bê ti [ lo ] ti ke ” Gbia Artaxerxès . 
 Ala kiri atene na Néhémie , ala tene : “ Zia e wa tere ti e . ” 
 Néhémie akiri ake ndali ti so lo hinga ye so awato ti lo aleke ti sara na lo . 
 Néhémie afa nda ni , lo tene : “ Ala kue aye ti mû mbeto na e , ala tene , Fade ala woko na kusala ni , si kusala ni [ ahunzi ] pëpe . ” 
 Ye oko , ti so ni , ti fa so tënë so awato ti lo atene ayeke na lege ni pëpe , Néhémie atene : “ Zo oko asara na lege ti ye so mo tene pëpe , me ye so ayeke handa ti bê ti mo mveni . ” 
 Na ndo ni , Néhémie asambela Jéhovah ti mû maboko na lo , lo tene : “ Mo sara si mbi wara ngangu . ” 
 Lo hinga so Jéhovah ayeke mû maboko na lo ti kanga lege na sioni ye so awato ti lo aleke ti sara si kusala ti lekengo gbagba ni aluti nga ti sara si lo gue na kusala ni juska a hunzi . ​ — Néhémie 6 : 5 - 9 . 
 Nyen la mbeni prophète ti wataka atene na Néhémie ti sara ? 
 Ngbanga ti nyen Néhémie ake ti sara ye so lo hunda ? 
 Ota ni , awato ti Néhémie asara kusala na Sémaja , mbeni zo ti Israël so ayeke zo ti kango kodoro ti pusu Néhémie ti doro Ndia ti Moïse . 
 Sémaja atene na Néhémie , lo tene : “ Zia e bungbi na da ti Nzapa , na yâ Temple , na e kanga yanga ti Temple ; teti fade ala ga ti fâ mo . ” 
 Sémaja atene so a ga nduru ti fâ Néhémie awe , me lo lingbi ti sö fini ti lo tongana lo honde tere ti lo na yâ ti temple . 
 Ye oko , Néhémie ayeke prêtre pëpe . 
 Lo yeke sara siokpari tongana lo honde tere ti lo na yâ ti da ti Nzapa . 
 Lo yeke yeda ti doro Ndia ti Moïse ti sö fini ti lo ? 
 Néhémie akiri tënë , lo tene : “ Zo tongana mbi alingbi gue na yâ Temple ti sö fini ti lo tongana nyen ? 
 Fade mbi gue na yâ ni pëpe . ” 
 Ngbanga ti nyen Néhémie atï pëpe na yâ ti gbanda so a ye ti gbu na lo ? 
 Ngbanga ti so lo hinga so , atâa so Sémaja ayeke mba ti lo zo ti Israël , “ a yeke Nzapa [ si ] ato lo pëpe ” . 
 Biani , mbeni tâ prophète alingbi lani pëpe ti mû wango na mbeni zo ti doro Ndia ti Moïse . 
 Ti so ni nga , Néhémie azia pëpe si awato ti lo ahon lo na lege ti ye ti sioni . 
 Kete na pekoni , lo lingbi ti tene : “ Tongaso na lâ bale - use na ndo ni oku ti nze ti Elul , gbagba ni awe ; lâ ti kusala ni kue ayeke lâ bale - oku na ndo ni use . ” ​ — Néhémie 6 : 10 - 15 ; Nombre 1 : 51 ; 18 : 7 . 
 ( a ) A yeke nzoni e sara ye tongana nyen na mbage ti azo so atene ala yeke akamarade ti e , so atene ala yeke aita ti e nga so atene atënë ti mvene na ndo ti e ? 
 ( b ) Aye wa mo yeke sara na yanga - da , na ekole nga na place ti kua ti fa so mo yeke yeda ande ti doro andia ti Nzapa pëpe ? 
 Legeoko tongana ti so a si na Néhémie , e lingbi ti wara kangango lege na mbage ti azo so ahanda e atene ala yeke akamarade ti e , so ayeke tene atënë ti mvene na ndo ti e nga na azo so ahanda e atene ala yeke aita ti e . 
 Ambeni zo alingbi ti tisa e ti mä tere na ala na ndo ti ambeni ye . 
 Ala lingbi ti tara ti tene na e so tongana e kiri na peko kete na yâ ti kusala ti Jéhovah , e yeke wara ngoi ti gi aye ti sese so . 
 Ye oko , teti so fango tënë ti Royaume aga na kozo ndo na yâ fini ti e , e ke ti sara ye tongana ti so ala hunda . 
 Nga , azo so ayeke gi ti kanga lege na e ayeke tene atënë ti mvene na ndo ti e . 
 Na yâ ti ambeni kodoro , azo ayeke tene so e lingbi ti ga na kpale na letäa , tongana ti so azo atene lani atene Néhémie la abi bê ti ke gbia . 
 Ambeni ti atënë so a gue na ni na yâ ti ada - ngbanga , a fâ ngbanga ti e nzoni . 
 Me , atâa adesizion wa a mû na yâ angbanga oko oko so a yeke fâ , e sambela Jéhovah na bê ti e kue ti sara si aye atambela tongana ti so lo ye . 
 Nga , azo so ahanda e atene ala yeke sara na Jéhovah alingbi ti gi ti kanga lege na e . 
 Legeoko tongana ti so mbeni mba ti Néhémie so ayeke Juif atara ti pusu lo ti doro Ndia ti Moïse ti sö fini ti lo , a - apostat , so ayeke kozoni aTémoin ti Jéhovah alingbi ti tara ti pusu e ti sara mbeni ye ti doro ndia ti Jéhovah . 
 Ye oko , e ke a - apostat ndali ti so e hinga so e yeke sö fini ti e , pëpe na lege ti dorongo andia ti Nzapa me na lege ti batango ni . 
 Biani , teti so Jéhovah ayeke mû maboko na e , e lingbi ti hon aye ti sioni nde nde kue na ngangu . 
 Fango nzo tënë atâa a sara sioni na e 
 17 , 18 . ( a ) Ye wa Satan na azo ti lo ayeke gi ? 
 ( b ) Nyen la mo leke na bê ti mo ti sara ? 
 Ngbanga ti nyen ? 
 Mbeti ti Nzapa atene na ndo ti aita ti Christ so a sa yingo na ndo ti ala , atene : “ Ala hon [ Satan ] na ngangu na lege ti . . . tënë ti témoin ti ala . ” . 
 Tongaso , zo so ayeke fa nzo tënë ti Royaume ayeke hon na ngangu Satan so ayeke na gunda ti aye ti sioni . 
 A yeke ye ti dongo bê pëpe tongana Satan angbâ lakue ti sara bira na tanga ti aChrétien so a sa yingo na ndo ti ala nga na “ azo mingi so asi singo ” na lege so lo yeke pusu azo ti kanga lege na ala . ​ — Apocalypse 7 : 9 ; 12 : 17 . 
 Tongana ti so e bâ , azo alingbi ti gi ti kanga lege na e na lege ti tene ti yanga ti ala , na lege ti tenengo so ala yeke sara sioni na e wala na lege ti ambeni ye ti mayele so ala yeke sara ni . 
 Na yâ ti aye so kue , ye so Satan ayeke gi ayeke lakue gi oko : ti kanga lege na kusala ti fango tënë . 
 Ye oko , angangu kue so lo yeke sara ayeke tï na ngu ndali ti so , legeoko tongana Néhémie , awakua ti Jéhovah aleke na bê ti ala ti ngbâ ti “ hon ndo ti sioni na lege ti ye ti nzoni . ” 
 Ala yeke sara ni na lege ti fango nzo tënë juska Jéhovah atene so kusala ni ahunzi awe . ​ — Marc 13 : 10 ; aRomain 8 : 31 ; aPhilippien 1 : 27 , 28 . 
 [ Kete tënë na gbe ni ] 
 Ti hinga ambeni tënë na ndo aye so , bâ Néhémie 1 : 1 - 4 ; 2 : 1 - 6 , 9 - 20 ; 4 : 1 - 23 ; 6 : 1 - 15 . 
 Mo dabe mo na ni ? 
 • Awakua ti Jéhovah ti giriri na aChrétien ti laso atingbi na akangango lege wa ? 
 • Kota ye wa awato ti Néhémie agi ni lani ? 
 Ye wa awato ti Nzapa ayeke gi laso ? 
 • Na lege wa e ngbâ ti hon aye ti sioni na lege ti aye ti nzoni laso ? 
 [ Encadré / Foto na lembeti 31 ] 
 Aye ti manda so ayeke na yâ ti mbeti ti Néhémie 
 Awakua ti Jéhovah atingbi na 
 • hengo ndo 
 • atënë so a tene ti zia mbeto na bê ti ala 
 • atënë ti handa 
 A yeke wara atënë ti handa na lege ti 
 • azo so atene ala yeke akamarade ti e 
 • azo so ayeke tene atënë ti mvene na ndo ti e 
 • azo so atene ala yeke aita ti e 
 Awakua ti Jéhovah ayeke hon ndo ti sioni na lege ti 
 • ngbango lakue ti sara kusala so Nzapa amû na ala 
 [ Foto na lembeti 32 ] 
 Atâ Chrétien afa nzo tënë na mbeto pëpe 
 Mo sara siokpari na tere ti yingo vulu ? 
 “ Mbeni siokpari ayeke so alingbi na kui . ” ​ — 1 JEAN 5 : 16 . 
 1 , 2 . 
 E hinga tongana nyen so mbeni Chrétien alingbi ti sara siokpari na tere ti yingo vulu ti Nzapa ? 
 MBENI wali ti kodoro ti Zamani so ayeke mbeni wakua ti Jéhovah atene : “ Mbi yeke gi bê ti mbi mingi ti bâ wala siokpari so mbi sara , mbi sara ni na tere ti yingo vulu . ” 
 Mbeni Chrétien alingbi ti sara siokpari na tere ti yingo vulu ti Nzapa , wala ngangu so Nzapa ayeke sara na kusala ? 
 Biani , mbeni Chrétien alingbi ti sara siokpari na tere ti yingo vulu ti Jéhovah . 
 Jésus Christ atene : “ Fade A pardone azo teti siokpari kue na zonga kue ; me fade A pardone azo pëpe so azonga Yingo . ” . 
 Bible awa e atene : “ Tongana e gue na bê ti e mveni ti sara sioni nda ni e hinga tene - biani awe , sacrifice teti siokpari angbâ mbeni pëpe , me e ku ngbanga na mbeto . ” . 
 Nga , bazengele Jean atene : “ Mbeni siokpari ayeke so alingbi na kui . ” . 
 Me , a yeke na zo oko oko so asara kota siokpari ti bâ wala lo sara ‘ mbeni siokpari so alingbi na kui ’ ? 
 A yeke pardone zo so achangé bê ti lo 
 Ye wa e lingbi pëpe ti dë kite na ni tongana e sara kota vundu ndali ti siokpari so e sara ? 
 Jéhovah ayeke zo so ayeke fâ ngbanga ti nda ni na ndo ti azo so asara siokpari . 
 Biani , fade e oko oko kue e yeke kiri ande tënë na Nzapa ndali ti aye so e sara , na lo yeke sara lakue ye so ayeke na lege ni . 
 Jéhovah la ayeke bâ wala e sara siokpari so alingbi na pardon pëpe nga lo lingbi ti zi yingo ti lo na ndo ti e . 
 Ye oko , tongana e sara kota vundu ndali ti siokpari so e sara , kite ayeke dä pëpe so e changé bê ti e biani awe . 
 Me , ti tene zo achangé biani bê ti lo aye ti tene nyen ? 
 ( a ) Ti changé bê aye ti tene nyen ? 
 ( b ) Ngbanga ti nyen atënë ti Psaume 103 : 10 - 14 ayeke dë bê ti e ? 
 Ti changé bê aye ti tene so e changé bango ndo ti e na ndo ti siokpari so e sara awe wala so e ye fade ti sara . 
 A ye ti fa so e yeke na kota vundu ndali ti ye so e sara na e zia lege ti sarango siokpari . 
 Tongana e sara kota siokpari me e sara ye kue so a hunda ti sara ti fa so e changé biani bê ti e , e lingbi ti dë bê ti e na lege ti atënë ti zo ti sungo psaume so atene : “ Lo [ Jéhovah asara ] na e alingbi na siokpari ti e pëpe , na Lo futa e alingbi na sioni ti e pëpe . 
 Legeoko tongana ayayu ayeke yongoro na nduzu na ndo sese , tongaso , nzobe ti Lo ayeke kota mingi teti ala so akpe mbeto ti Lo . 
 Legeoko tongana est ayeke yongoro na ouest , tongaso , Lo lungula kengo - ndia ti e , na Lo zia yongoro . 
 Legeoko tongana babâ asara nzobe na amolenge ti lo , L’Eternel asara nzobe tongaso na ala so akpe mbeto ti Lo . 
 Teti Lo hinga tere ti e , Lo dabe Lo na lege so e yeke pupu - sese . ” ​ — Psaume 103 : 10 - 14 . 
 5 , 6 . 
 Fa ngbongboro tënë ti yâ ti 1 Jean 3 : 19 - 22 , nga fa nda ti atënë ti bazengele Jean . 
 Atënë ti bazengele Jean ayeke dë nga bê ti e . 
 Lo tene : “ Na lege so e hinga e yeke ti tene - biani , na e sara si bê ti e aduti nzoni na gbele Lo , teti tongana bê ti e afâ ngbanga na li ti e , Nzapa ayeke kota ahon bê ti e , na Lo hinga ye kue . 
 I so mbi ndoye i mingi , tongana bê ti e afâ ngbanga na li ti e pëpe , e yeke na mbeto na gbele Nzapa pëpe , na ye so e hunda , e wara na tïtî Lo , teti e bata komandema ti Lo , na e sara ye so ayeke nzoni na lê ti Lo . ” ​ — 1 Jean 3 : 19 - 22 . 
 E “ hinga e yeke ti tene - biani ” na lege so e yeke fa so e ndoye aita ti e nga e tï pëpe na yâ ti sarango siokpari . 
 Tongana mbeni raison ayeke dä so apusu e ti fâ ngbanga na ndo ti e , a yeke nzoni e girisa pëpe so “ Nzapa ayeke kota ahon bê ti e , na Lo hinga ye kue . ” 
 Jéhovah asara nzobe na e ndali ti so lo hinga so e “ ndoye aita na tâ ndoye , ” e yeke tiri na siokpari nga e yeke sara ngangu ti sara ye so bê ti lo aye . 
 Bê ti e ayeke ‘ fâ ngbanga na li ti e pëpe ’ tongana e zia bê ti e kue na Jéhovah , e fa so e ndoye aita ti e nga e tï pëpe na yâ ti sarango siokpari na mbana . 
 E yeke “ na mbeto na gbele Nzapa pëpe ” na ngoi so e yeke sambela , nga lo yeke kiri tënë na asambela ti e ndali ti so e yeke sara ye alingbi na akomandema ti lo . 
 Azo so asara siokpari na tere ti yingo vulu 
 Ye wa amû lege ti hinga wala a lingbi ti pardone mbeni siokpari wala a lingbi pëpe ti pardone ni ? 
 Asiokpari wa alingbi na pardon pëpe ? 
 Ti kiri tënë na hundango tënë so , zia e bâ ambeni tapande so Bible afa . 
 Atapande so alingbi ti dë bê ti e tongana e changé bê ti e awe me e ngbâ ti sara kota vundu ndali ti kota siokpari so e sara . 
 E yeke bâ ande so mingi ni , a yeke pëpe mara ti siokpari so zo asara si afa wala a lingbi ti pardone lo wala a lingbi ti pardone lo pëpe ; nde na so , a yeke ye so apusu lo ti sara ni , ye so ayeke na bê ti lo nga wala lo ye fade mingi ti sara ni . 
 Na lege wa ambeni mokonzi - nzapa ti aJuif ti ngoi ti akozo Chrétien asara siokpari na tere ti yingo vulu ? 
 Amokonzi - nzapa ti aJuif ti ngoi ti akozo Chrétien , so na sioni bê agi ti kanga lege na Jésus Christ ayeke sara lani siokpari na tere ti yingo vulu ti Nzapa . 
 Ala bâ so yingo ti Nzapa amû lege na Jésus ti sara amiracle so amû gonda na Jéhovah . 
 Ye oko , awato ti Christ so atene so lo sara aye so na ngangu ti Satan Zabolo . 
 Tongaso , Jésus atene so azo so azonga yingo vulu ti Nzapa ayeke sara siokpari so a lingbi ti pardone ni pëpe “ na ngoi so wala na ngoi so ayeke ga . ” ​ — Matthieu 12 : 22 - 32 . 
 Zongango ndo aye ti tene nyen ? 
 Jésus atene nyen na ndo ni ? 
 Zongango ndo ayeke tenengo asioni tënë na ndo ti mbeni zo ti buba iri ti lo wala ti so bê ti lo . 
 Teti so yingo vulu alondo na Nzapa , ti tene asioni tënë na tere ti yingo vulu ayeke legeoko tongana ti so zo ayeke sara sioni tënë na tere ti Jéhovah . 
 Tongana mbeni zo angbâ ti sara mara ti atënë so na lo changé bê ti lo pëpe , a lingbi ti pardone lo pëpe . 
 Atënë so Jésus atene na ndo ti mara ti siokpari so afa so lo yeke sara tënë ti azo so ake na mbana ti yeda na ye so yingo vulu ti Nzapa ayeke sara . 
 Teti so yingo ti Jéhovah amû ngangu na Jésus ti sara aye nde nde , me azo so agi ti kanga lege na lo atene so lo sara aye so na lege ti ngangu ti Zabolo , ala zonga yingo vulu . 
 Tongaso , Jésus atene : “ Zo so azonga Yingo Vulu alingbi wara pardon lâ oko pëpe ; me ngbanga ti siokpari ti lakue lakue ayeke na li ti lo . ” ​ — Marc 3 : 20 - 29 . 
 Ngbanga ti nyen Jésus airi Judas “ molenge ti futi ” ? 
 Zia e bâ nga tënë na ndo Judas Iscariote . 
 Lo gi lani ti sara aye ti likisi na lege so lo yeke nzi anginza so a yeke zia na yâ ti sanduku so lo yeke bata ni . 
 Na pekoni , Judas ague lo mä tere na amokonzi ti aJuif ti kä Jésus na ala teti nginza ti argent 30 . 
 A yeke tâ tënë so Judas abâ so ye so lo sara ayeke na lege ni pëpe , me lo changé bê ti lo lâ oko pëpe ndali ti siokpari so lo sara na mbana . 
 A yeke ndali ni la si a lingbi pëpe ti zingo Judas na kuâ , na tongaso Jésus airi lo “ molenge ti futi ” . ​ — Jean 17 : 12 ; Matthieu 26 : 14 - 16 . 
 Azo so asara siokpari pëpe na tere ti yingo vulu 
 11 - 13 . 
 Na lege wa Gbia David asara asiokpari so andu Bath - Séba ? 
 Tongana nyen lege so Nzapa asara ye na mbage ti ala alingbi ti dë bê ti e ? 
 Ngoi na ngoi , aChrétien so afa na gigi kota siokpari so ala sara nga so a - ancien amû maboko na ala ti leke songo ti ala na Jéhovah alingbi peut - être ti ngbâ ti gi bê ti ala mingi na ndo siokpari so ala sara awe . 
 Tongana e yeke gi bê ti e mingi tongaso , kite ayeke dä pëpe so e yeke wara ye ti nzoni tongana e bâ ye so Bible atene na ndo ti azo so a pardone asiokpari ti ala awe . 
 Gbia David asara akota siokpari so andu Bath - Séba , wali ti Urie . 
 Tongana David atambela na ndo ti da ti lo na lo bâ pendere wali ti Urie so ayeke sukula ngu , David ahunda si a ga na wali ni na yâ ti da ti lo na lo bungbi na lo . 
 Na pekoni , tongana David amä so Bath - Séba ayeke na ngo , lo leke na mayele si Urie abungbi na wali ti lo ti kanga ndo ti lango - sioni so . 
 Tongana David abâ so ye so lo leke na mayele atï na ngu , lo leke si a fâ Urie na yâ ti bira . 
 Na pekoni , Bath - Séba aga wali ti David nga lo dü na lo mbeni molenge so na pekoni akui . ​ — 2 Samuel 11 : 1 - 27 . 
 Jéhovah abâ lege ti ye so David na Bath - Séba asara . 
 Nzapa apardone David , âmanke lo bâ lege so David achangé na bê ti lo nga na mbele ti Royaume so lo te na lo . 
 Âmanke Bath - Séba achangé lani bê ti lo ndali ti so Nzapa asara si lo dü Gbia Salomon nga lo ga oko ti akotara ti Jésus Christ . 
 Tongana e sara siokpari , a yeke nzoni ti girisa pëpe so Jéhovah ayeke bâ lege so e changé na bê ti e . 
 Tongana nyen lege so Nzapa asara na ye na mbage ti Gbia Manassé afa so lo yeke nduru ti pardone ye mingi ? 
 A yeke bâ nga lege so Jéhovah ayeke nduru ti pardone ye mingi na lege so lo sara ye na mbage ti Gbia Manassé ti Juda . 
 Lo sara ye so ayeke sioni mingi na lê ti Jéhovah . 
 Manassé asara abalaga ti Baal , lo voro “ ye kue ti yayu ” nga lo sara même abalaga ti anzapa ti wataka na yâ ti asedu use ti temple . 
 Lo sara si amolenge ti lo ti koli ahon na yâ ti wâ , lo pusu azo ti sara aye ti yorö nga lo pusu azo ti Juda na ti Jérusalem ti “ sara sioni ahon amara so L’Eternel afuti ala na gbele amolenge ti Israël . ” 
 Manassé ake ti mä wango so aprophète ti Nzapa amû na lo . 
 Ye ti pekoni ayeke so gbia ti Assyrie amû lani Manassé na ngbâa . 
 Na ngoi so Manassé ayeke na ngbâa , lo changé bê ti lo nga na tâ be - ti - molenge lo sambela Nzapa . 
 Tongaso , Nzapa apardone asiokpari ti Manassé nga lo kiri lo zia lo gbia na Jérusalem , ndo so lo sara si azo avoro Jéhovah na lege ni . ​ — 2 Chronique 33 : 2 - 17 . 
 Ye wa so asi na bazengele Pierre afa so Jéhovah ayeke pardone siokpari “ kue ” ti zo ? 
 Ngu mingi na pekoni , bazengele Pierre asara mbeni kota siokpari na lege so lo tene ni hinga Jésus pëpe . 
 Ye oko , Jéhovah apardone siokpari ti Pierre “ kue . ” . 
 Ndali ti nyen ? 
 Ndali ti so Pierre achangé biani bê ti lo . 
 Lango 50 na peko ti ye so , Nzapa asara kusala na Pierre na lâ ti Pentecôte ti sara tënë na ndo ti Jésus na mbeto pëpe , na ye so afa polele so Nzapa apardone lo awe . 
 Kite ayeke dä pëpe so Nzapa ayeke pardone aChrétien so achangé biani bê ti ala laso . 
 Zo ti sungo psaume atene : “ O L’Eternel , tongana Mo bata tënë ti sioye , O Seigneur , ka zo [ wa ] alingbi ti ngbâ ? 
 Me pardon ayeke na Mo . ” ​ — Psaume 130 : 3 , 4 . 
 Dengo bê na ndo tënë ti sarango siokpari na tere ti yingo vulu 
 Aye wa ayeke pusu Nzapa ti pardone e ? 
 A yeke nzoni atapande so e bâ amû maboko na e ti dë bê ti e na ndo tënë ti sarango siokpari na tere ti yingo vulu . 
 Atapande so afa so Jéhovah ayeke pardone biani awasiokpari so achangé bê ti ala . 
 Kota ye ni ayeke ti sambela na bê kue . 
 Tongana e sara siokpari , e lingbi ti toto na Nzapa mingi ti pardone e na lege ti fini ti Jésus so lo mû na sandaga ti zi e . 
 Be - nzoni ti Jéhovah , siokpari so a dü e na ni nga na kusala ti Jéhovah so e yeke sara na be - biani ayeke nga ambeni raison so ayeke pusu lo ti pardone e . 
 Teti so e hinga so nzobe ti Jéhovah ayeke kota , e lingbi ti hunda lo ti pardone e na hingango so lo yeke sara ande ni . ​ — aEphésien 1 : 7 . 
 A yeke nzoni ti sara nyen tongana e sara siokpari na e yeke na bezoin ti tene a mû maboko na e ti leke songo ti e na Nzapa ? 
 Ka tongana e sara siokpari na e yeke na ngangu pëpe ti sambela ndali ti so e bâ so siokpari so e sara abuba songo ti e na Nzapa ? 
 Na ndo tënë so , disciple Jacques atene : “ A lingbi [ mara ti zo tongaso airi ] a - ancien ti eglize , na a lingbi ala sambela na tere ti lo , ala sa mafuta na ndo lo na iri ti Seigneur , na fade sambela ti mabe asö zo ti kobela so , na fade Seigneur ayä lo ; na tongana lo sara siokpari awe , fade a pardone siokpari ti lo . ” ​ — Jacques 5 : 14 , 15 . 
 Atâa tongana a bi mbeni zo na gigi ti bungbi , ngbanga ti nyen ye so aye pëpe ti tene so a lingbi pëpe ti pardone siokpari ti lo ? 
 Même tongana a bi zo so achangé bê ti lo pëpe na gigi ti bungbi , ye so aye pëpe ti fa so a lingbi pëpe ti pardone siokpari ti lo . 
 Paul atene na ndo mbeni Chrétien ti Corinthe so a sa yingo na ndo ti lo , me so a bi lo na gigi ti bungbi ndali ti mbeni kota siokpari , lo tene : “ Ngbanga so azo mingi afâ na li ti zo so , a lingbi na lo awe ; fadeso a lingbi i pardone lo na i wa lo si bê ti lo aga nzoni , wala peut - être kota vundu ti zo so ahon ndo ti lo . ” . 
 Ye oko , ti tene azo so asara siokpari akiri aleke songo ti ala na Jéhovah , a hunda ti tene ala yeda na awango ti Bible so a - ancien amû nga ala fa so ala changé biani bê ti ala . 
 A lingbi ala “ lë le - kobe alingbi na lege ti zo so achangé bê ti lo ” . ​ — Luc 3 : 8 . 
 Aye wa alingbi ti mû maboko na e ti ngbâ ti “ kpengba na mabe ” ? 
 Aye wa alingbi ti sara si e bâ so e sara siokpari na tere ti yingo vulu ? 
 Tongana mbeni zo ayeke na bibe ti sarango ye kue tâ gi na lege ni wala seni ti lo ayeke nzoni pëpe , a lingbi ti sara si lo bâ ti lo so lo sara siokpari na tere ti yingo vulu . 
 Na yâ ti mara ti aye tongaso , ti sambela nga ti wu tere nzoni alingbi ti mû maboko na lo . 
 Kota ye ni ayeke ti zia lege pëpe na Satan ti sara si e nze , tongaso si e zia ti voro Nzapa . 
 Teti so Jéhovah awara ngia pëpe tongana zo ti sioni akui , a nzere na lo kete pëpe ti girisa mbeni wakua ti lo . 
 Tongaso , tongana e yeke na mbeto so e sara siokpari na tere ti yingo vulu ti Nzapa , a yeke nzoni e ngbâ lakue ti diko Mbeti ti Nzapa , so na yâ ni mo yeke wara apsaume so adë bê ti zo . 
 A hunda ti tene e ngbâ lakue ti ga na abungbi nga ti fa tënë ti Royaume . 
 Ti sara tongaso ayeke mû maboko na e ti “ kpengba na mabe ” nga ti gi bê ti e pëpe na tenengo so e sara mbeni siokpari so a lingbi pëpe ti pardone ni . ​ — Tite 2 : 2 . 
 Ahundango tënë wa alingbi ti mû maboko na mbeni zo ti bâ so lo zonga yingo vulu ti Nzapa pëpe ? 
 A yeke nzoni azo kue so abâ so ala sara siokpari na tere ti yingo vulu ti Nzapa ahunda tere ti ala na atënë so : ‘ Kota siokpari so mbi sara lani , mbi sara ni na tere ti yingo vulu ? 
 Mbi changé biani bê ti mbi lani ngbanga ti siokpari so mbi sara ? 
 Mbi yeke na mabe so Nzapa apardone siokpari ti mbi ? 
 Mbi yeke mbeni apostat so ake atënë so bungbi ti Jéhovah ayeke zi nda ni ? ’ 
 Kite ayeke dä pëpe so azo so agi bê ti ala tongaso ayeke bâ ande so ala zonga yingo vulu ti Nzapa pëpe nga so ala yeke a - apostat pëpe . 
 Ala changé bê ti ala awe nga ala yeke dë kite ande lâ oko pëpe so Jéhovah ayeke pardone siokpari . 
 Tongana a yeke tongaso , ala sara siokpari na tere ti yingo vulu ti Jéhovah pëpe . 
 Article ti peko ayeke sara ande tënë na ndo ti nyen ? 
 So tâ ye ti dengo bê ti hinga biani so e sara siokpari na tere ti yingo vulu ti Nzapa pëpe ! 
 Ye oko , na yâ ti article ti peko , e yeke bâ ande ahundango tënë mingi na ndo ti yingo vulu ti Nzapa . 
 Na tapande , e lingbi ti hunda tere ti e : ‘ Yingo vulu ti Nzapa ayeke fa lege na mbi biani ? 
 A yeke bâ ambage nde nde ti lengo ti yingo na yâ ti fini ti mbi ? ’ 
 Mo yeke kiri tënë tongana nyen ? 
 • Ngbanga ti nyen e lingbi ti tene so zo alingbi ti sara siokpari na tere ti yingo vulu ? 
 • Ti changé bê aye ti tene nyen ? 
 • Azo wa asara siokpari na tere ti yingo ti Nzapa na ngoi so Jésus ayeke na sese ? 
 • Na lege wa e lingbi ti hon ndo ti gingo bê na ndo sarango siokpari so a lingbi ti pardone ni pëpe ? 
 [ Foto na lembeti 8 ] 
 Atâa so Pierre atene ni hinga Jésus pëpe , lo sara pëpe siokpari so a lingbi pëpe ti pardone ni 
 Gbu ngangu ti ku lâ ti Jéhovah 
 “ Na ndo mabe ti i , . . . i zia bê so azia pëpe . ” ​ — 2 PIERRE 1 : 5 , 6 . 
 1 , 2 . 
 Gbungo ngangu ayeke nyen ? 
 Ngbanga ti nyen aChrétien ayeke na bezoin ni ? 
 KOTA lâ ti Jéhovah aga nduru awe . 
 Teti so e yeke aChrétien so aleke na bê ti ala ti ngbâ be - ta - zo na Nzapa , e yeke ku na ngia ngoi so Jéhovah ayeke fa ande so lo la lo yeke na droit ti komande dunia . 
 Ti fadeso , azo ayeke ke e , ala yeke tene sioni tënë ti e , ala yeke sara ngangu na e nga e yeke wara kuâ ndali ti mabe ti e . 
 Ye so ahunda na e ti gbu ngangu , so ti tene ti kanga bê na gbele aye ti sioni . 
 Bazengele Pierre awa e , lo tene : “ Na ndo mabe ti i , . . . i zia bê so azia pëpe ” dä . 
 E yeke na bezoin ti gbu ngangu , ndali ti Jésus atene : “ Zo so agbu ngangu juska na nda ni , fade A sö lo . ” ​ — Matthieu 24 : 13 . 
 Na ndo ni , e yeke tï kobela , azo ti e ayeke kui nga e yeke wara ambeni tara nde . 
 So tâ ngia si Satan ayeke duti ande na ni tongana mabe ti e atï ! . 
 Teti so Jéhovah ayeke mû maboko na e , e lingbi ti gbu ngangu na gbele atara nde nde kue . 
 Zia e bâ ambeni ye so asi na aita na so afa so e lingbi ti gbu ngangu ti ku lâ ti Jéhovah na mbeni mabe so akpengba . 
 Kobela akanga lege na ala pëpe 
 3 , 4 . 
 Fa mbeni tapande so afa so e lingbi ti ngbâ be - ta - zo na Jéhovah atâa e yeke na kobela . 
 Laso , Nzapa ayeke sava e pëpe na lege ti ye ti kpene , me lo yeke mû na e ngangu ti kanga bê na ngoi so tere ti e aso . 
 Sharon atene : “ Ngbene ye so mbi de kete , vélo ti awazin so mbi yeke na ni ayeke tongana kamarade ti mbi . 
 A dü mbi na mbeni kobela so abuba mongoli ti mbi na akanga lege na mbi ti wara ngia tongana tanga ti amolenge kue . ” 
 Mandango ye na ndo Jéhovah nga na azendo so lo mû ti tene azo akiri awara nzoni seni asara si Sharon awara beku . 
 Atâa so lo yeke sara tënë nzoni pëpe nga a yeke ngangu na lo ti tambela , lo wara ngia na yâ fango tënë . 
 A sara ngu 15 awe so Sharon atene : “ Seni ti mbi alingbi peut - être ti ngbâ ti buba , me mbi zia bê ti mbi kue na Jéhovah nga mbi yeke na kpengba songo na lo , na a yeke aye so mbi yeke tâ na bezoin ni ti ngbâ ngangu . 
 So kota ngia si mbi yeke na ni ti duti na popo ti awakua ti Jéhovah nga ti bâ so lo yeke mû maboko na mbi lakue ! ” 
 Bazengele Paul awa aChrétien ti Thessalonique ti “ lungula vundu ti ala so bê ti ala anze ” . . 
 Kota vundu so zo awara ndali ti mbeni ye so atambela nzoni pëpe alingbi ti sara si bê ti lo anze . 
 Na ngu 1993 , Sharon atene : “ Teti so mbi bâ so mbi yeke ye oko pëpe , mbi . . . tï na yâ ti mbeni kota vundu so aninga ngu ota . . . . 
 A - ancien adë bê ti mbi na ala mû wango na mbi . . . . 
 Na lege ti a - article ti Tour ti Ba Ndo , Jéhovah abâ lani lege ti mbi na ndoye na lege so lo fa ngbanga ti nyen bê ti azo ayeke nze . 
 Biani , Jéhovah ayeke bâ lege ti awakua ti lo nzoni mingi nga lo hinga ngbanga ti nyen e yeke na ngia wala e yeke na vundu . ” . 
 Sharon angbâ lakue be - ta - zo na Nzapa na ngoi so lo yeke ku gango ti kota lâ ti Jéhovah . 
 Ye wa afa so aChrétien alingbi ti kanga bê na gbele akota kpale so asara ngangu mingi na ndo ti ala ? 
 Ambeni Chrétien ayeke bâ pasi mingi ndali ti aye so asi ândö na ala . 
 Harley ayeke lani turugu na ngoi ti Use Bira so Amû Sese Kue . 
 Na pekoni , lo bâ li ti lo mingi na ndo ti aye so asi lani na ngoi ti bira so . 
 Na ngoi so lo lango , lo yeke dekongo , lo tene : “ Hange , hange si ! ” 
 Tongana lo zingo , gbiki amû lo kue . 
 Ye oko , lo to nda ni lani ti sara ye alingbi na ye so Mbeti ti Nzapa afa , na a si na mbeni ngoi , lo yeke bâ asioni bango li mingi pëpe tongana ti kozo . 
 Na lege wa mbeni Chrétien agbu lani ngangu na gbele mbeni kobela so asara si kete lo yeke na ngia , kete lo yeke na kota vundu ? 
 Mbeni Chrétien so ayeke na kobela so asara si kete lo yeke na ngia , kete lo yeke na kota vundu abâ so a yeke ngangu na lo ti fa tënë da na da . 
 Ye oko , lo ngbâ lakue ti sara ni ndali ti so lo hinga so fango tënë ayeke sara si lo na azo so ayeke mä lo awara fini . 
 Ngoi na ngoi , lo bâ so lo lingbi pëpe ti pika ko ko ko . 
 Me lo tene : “ A si na mbeni ngoi , mbi wara lege ti kanga bê ti mbi si mbi duti kamême kpô , na mbi gue na mbeni da mbi fa tënë . 
 Teti so mbi ngbâ lakue ti sigigi na fango tënë , mbi ngbâ lakue ti kpengba na lege ti yingo . ” 
 A yeke nga lani mbeni kota kpale na ita so ti gue na abungbi , me lo hinga so ti bungbi na aita ayeke kota ye mingi . 
 Tongaso , lo sara ngangu ti gue na bungbi . ​ — aHébreu 10 : 24 , 25 . 
 Ambeni Chrétien ayeke na mbeto ti sara tënë na gbele azo wala ti ga na bungbi . 
 Tongana nyen ala fa so ala yeke gbu ngangu ? 
 Ambeni Chrétien ayeke na mbeni kobela so asara si ala yeke sara mbeto ahon ndo ni . 
 Na tapande , ala lingbi ti duti na mbeto ti sara tënë na gbele azo wala même ti gue na bungbi . 
 Tara ti bâ tongana nyen a yeke ngangu na aita so ti kiri tënë na ngoi ti abungbi wala ti sara devoir na ngoi ti Ekole ti Kusala ti aChrétien ! 
 Ye oko , ala yeke gbu ngangu ; na , e bâ na nene ni mingi gango ti ala na bungbi nga na mungo mbage ti ala dä . 
 Ye wa zo ayeke tâ na bezoin ni tongana lo yeke na akpale so asara si lo yeke na vundu wala na mbeto ? 
 Ti wu tere mingi nga ti lango nzoni alingbi ti mû maboko na mbeni zo ti gbu ngangu na gbele aye so asara si zo ayeke na vundu wala na mbeto . 
 A yeke nzoni peut - être ti bâ mbeni docteur . 
 Ye oko , tâ ye so ayeke mû maboko na zo ayeke ti sambela Nzapa na ti zia bê kue na lo . 
 Psaume 55 : 23 atene : “ Mo zia kungba ti mo na ndo L’Eternel , na fade Lo bata mo . 
 Fade Lo zia ye ayengi azo ti mbilimbili lâ oko pëpe . ” 
 Tongaso , “ zia bê ti mo kue na L’Eternel ” . ​ — aProverbe 3 : 5 , 6 . 
 Kangango bê tongana mbeni zo ti e akui 
 9 - 11 . ( a ) Ye wa alingbi ti mû maboko na e ti kanga bê tongana mbeni zo so e ye lo mingi akui ? 
 ( b ) Tongana nyen tapande ti Anne alingbi ti mû maboko na e ti kanga bê tongana mbeni zo so e ye lo mingi akui ? 
 Na ngoi so mbeni zo akui , asewa ti lo ayeke na kota vundu mingi . 
 Abraham atoto kuâ ti wali ti lo Sara so lo ye lo mingi . 
 Même Jésus so ayeke mbilimbili - kue “ atoto na ngule ” tongana kamarade ti lo Lazare akui . 
 Tongaso , a yeke tâ na lege ni ti tene mbeni zo awara vundu ndali ti kuâ ti mbeni zo so lo ye lo mingi . 
 Ye oko , aChrétien ahinga so a yeke zingo ande akuâ . 
 A yeke ndali ni la si “ vundu asara [ ala ] pëpe tongana atanga ni so ayeke na beku pëpe . ” ​ — 1 aThessalonicien 4 : 13 . 
 Tongana nyen si e lingbi ti kanga bê na ngoi so mbeni zo ti e akui ? 
 Ti mû mbeni tapande alingbi peut - être ti mû maboko na e . 
 Fani mingi , e yeke sara vundu aninga pëpe tongana mbeni kamarade ti e ague na voyage ndali ti so e hinga so e yeke kiri ti wara tere na lo . 
 Ti duti na oko bango ndo tongaso na ndo ti kuâ ti mbeni Chrétien so ayeke be - ta - zo alingbi ti sara si bê ti e adë kamême ndali ti so e hinga so a yeke zingo ande lo . ​ — Zo - ti - fa - tene 7 : 1 . 
 Ti zia bê ti e kue na “ Nzapa ti lungula vundu kue ” ayeke sara si e kanga bê ti e na ngoi so mbeni zo ti e akui . 
 Nga , ti gbu li na ndo ti ye so Anne , mbeni womua na ngoi ti akozo Chrétien asara alingbi ti mû maboko na e . 
 Lo ga womua na pekoni so lo sara mariage a sara gi ngu mbasambala . 
 Me même na ngoi so lo yeke na ngu 84 , lo ngbâ lakue ti sara kusala ti Jéhovah na temple . 
 Kite ayeke dä pëpe so ti mû tere ti lo kue na kua ti Jéhovah tongaso asara si lo hon ndo ti vundu ti lo nga lo bâ so lo duti gi lo oko pëpe . 
 Ti mû mbage lakue na akusala ti aChrétien so na popo ni mo yeke wara kusala ti fango tënë ti Royaume alingbi ti mû maboko na e ti kanga bê na gbele vundu so e yeke wara tongana mbeni zo ti e akui . 
 Gbungo ngangu na gbele atara nde nde 
 Na yâ ti sewa , ambeni Chrétien agbu ngangu na gbele tara wa ? 
 A hunda ti tene ambeni Chrétien akanga bê na gbele atara so ayeke si na yâ ti asewa ti ala . 
 Na tapande , tongana mbeni koli wala mbeni wali so asara mariage awe asara lango - sioni , ye so alingbi ti ga na kota vundu mingi na yâ ti sewa ni . 
 Ndali ti kota vundu so koli wala wali ti zo so asara lango - sioni ayeke na ni , lango alingbi ti kpe na lê ti lo nga lo lingbi ti toto mingi . 
 Gi na sarango akete kua , lo lingbi ti sara afaute wala ti wara sioni ndali ti so vundu asara lo mingi . 
 Lo lingbi ti te ye gbä , lo lingbi ti ngen nga apensé ti lo alingbi ti gue kirikiri . 
 A lingbi ti duti ngangu na lo ti sara akusala ti aChrétien . 
 Nga , amolenge ni kue alingbi ti duti na vundu mingi . 
 13 , 14 . ( a ) Dengo bê wa mo wara na yâ ti sambela ti Salomon na ngoi ti mungo temple na Nzapa ? 
 ( b ) Ngbanga ti nyen e yeke sambela ti wara yingo vulu ti Nzapa ? 
 Na ngoi so e wara mara ti atara tongaso , Jéhovah ayeke mû na e maboko so e yeke na bezoin ni . 
 Sambela so Gbia Salomon asara na ngoi ti mungo temple ti Jérusalem na Nzapa afa so Jéhovah ayeke mä asambela ti azo ti lo . 
 Salomon asambela , lo tene : “ Tongana mbeni zo wala azo ti Israël kue asambela Mo na ahunda Mo , na azo oko oko kue ti ala ahinga kobela ti bê ti ala , na ala yä maboko ti ala na da so ; tongaso , Mo mä tënë so na yayu , ndo ti duti ti Mo , na Mo pardone ala , na Mo sara , na Mo so Mo hinga bê ti azo , Mo futa azo oko oko kue alingbi na lege ti ala kue ( teti Mo , gi Mo oko , Mo hinga bê ti amolenge ti azo kue ) ; si ala lingbi kpe mbeto ti Mo na lâ ni kue so ala duti na ndo sese so Mo mû na akotara ti e . ” ​ — 1 aGbia 8 : 38 - 40 . 
 Mbeni ye so alingbi ti mû maboko mingi na e ayeke ti ngbâ lakue ti sambela Nzapa ti mû yingo vulu ti lo na e . 
 Tâ ngia nga na siriri ayeke ambeni mbage ti lengo ti yingo . 
 So tâ dengo bê si e yeke na ni tongana Babâ ti e ti yayu akiri tënë na asambela ti e na lo sara si kota ngia amû place ti vundu ti e nga siriri amû place ti kota gingo bê so e yeke na ni ! 
 Aversê wa alingbi ti sara si agingo bê ti e adë kete ? 
 A yeke na lege ni ti tene e gi bê ti e na angoi so a lingbi e gbu ngangu na yâ ti angangu kpale . 
 Me agingo bê ti e ni alingbi ti dë kete tongana e girisa pëpe atënë ti Jésus so lo tene : “ I gi bê ti i tënë ti fini ti i pëpe , fade i te nyen , wala i nyon nyen , wala i yü bongo ti nyen . . . . 
 I gi royaume ti Nzapa na mbilimbili ti Lo kozoni , na fade A mû ye so kue na i nga . ” . 
 Bazengele Pierre awa e ti tene ‘ ye kue so e gi bê ti e dä , e zia na tïtî Nzapa , teti Lo yeke bata e . ’ . 
 A yeke tâ na lege ni ti tene zo asara ngangu ti leke kpale so lo wara . 
 Ye oko , na pekoni so e sara ye kue so e lingbi ti sara awe , gingo bê na ndo akpale ti e alingbi pëpe ti mû maboko na e , me sambela alingbi ti sara ni . 
 Zo ti sungo psaume atene : “ Zia lege ti mo na tïtî L’Eternel ; zia bê ti mo na Lo , na fade Lo sara ye . ” ​ — Psaume 37 : 5 . 
 16 , 17 . ( a ) Ngbanga ti nyen agingo bê ti e alingbi ti hunzi kue pëpe ? 
 ( b ) Ye wa ayeke si na e tongana e sara ye alingbi na aPhilippien 4 : 6 , 7 ? 
 Paul atene : “ I gi bê ti i na ye oko pëpe ; me na yâ ye kue i fa na Nzapa ye so i ye , na lege ti sambela na ti hunda mingi na tënë ti merci . 
 Na fade siriri ti Nzapa so ahon bibe kue abata bê ti i na abata bibe ti i na yâ Christ Jésus . ” . 
 Ti tâ tënë ni , e yeke amolenge ti Adam so e yeke mbilimbili - kue pëpe , na tongaso agingo bê ti e alingbi ti hunzi kue pëpe . 
 Awali ti Esaü so ayeke azo ti mara ti Heth ayeke lani “ ye ti vundu na bê ” ti Isaac na Rebecca , babâ na mama ti Esaü so akpe mbeto ti Nzapa . 
 Kite ayeke dä pëpe so kobela asara si aChrétien tongana Timothée na Trophime agi bê ti ala lani mingi . 
 Paul agi bê ti lo lani mingi na ndo ti amba ti lo aChrétien . 
 Me ‘ Lo so amä sambela ’ ayeke lakue nduru ti mû maboko na azo so andoye lo . ​ — Psaume 65 : 3 . 
 Na ngoi so e yeke ku gango ti lâ ti Jéhovah , “ Nzapa ti siriri ” ayeke mû maboko na e nga lo yeke dë bê ti e . 
 Jéhovah ayeke Nzapa ti “ be - nzoni na ti grâce ” lo yeke ‘ nzoni , na lo ye ti pardone ’ nga “ Lo dabe Lo na lege so e yeke pupu - sese . ” . 
 Tongaso , zia e “ fa na Nzapa ye so [ e ] ye , ” teti ye so ayeke sara si e wara “ siriri ti Nzapa ” , so ayeke sara si azo ahinga pëpe ngbanga ti nyen bê ti e aduti na siriri . 
 Tongana ti so Job 42 : 5 atene , na lege wa e lingbi ti ‘ bâ ’ Nzapa ? 
 Tongana Nzapa akiri tënë na asambela ti e , e hinga so lo yeke na e . 
 Na pekoni so Job agbu ngangu na gbele atara , lo tene : “ Giriri mbi mä tënë ti Mo [ Jéhovah ] na mê ti mbi ; me fadeso lê ti mbi abâ Mo . ” . 
 Tongana e hinga aye nzoni na ndo ti Nzapa , e yeke na mabe nga e yeke kiri singila , e lingbi ti gbu li na ndo lege so Nzapa ayeke sara ye na mbage ti e nga lê ti e alingbi ti ‘ bâ ’ lo nzoni ahon ti kozo . 
 Hingango Nzapa nzoni mingi tongaso ayeke sara si e duti na siriri ti bê . 
 Ye wa ayeke si tongana ‘ ye kue so e gi bê ti e dä , e zia na tïtî Jéhovah ’ ? 
 Tongana ‘ ye kue so e gi bê ti e dä , e zia na tïtî Jéhovah , ’ e lingbi ti duti na siriri so abata bê ti e nga na bibe ti e na ngoi so e yeke na yâ ti atara . 
 Tongaso , e yeke gi bê ti e pëpe nga mbeto ayeke sara e pëpe . 
 Fade agingo bê ayeke sara pëpe si apensé ti e ague kirikiri . 
 20 , 21 . ( a ) Na lege wa ye so asi na Etienne afa so zo alingbi ti duti na siriri na ngoi so a yeke sara ye ti ngangu na lo ? 
 ( b ) Fa mbeni tapande ti ngoi ti e so afa tongana nyen ambeni ita agi bê ti ala pëpe na ngoi so ala yeke na yâ ti atara . 
 Disciple Etienne afa so lo gi bê ti lo pëpe na ngoi so a yeke sara ngangu na lo ndali ti mabe ti lo . 
 Kozo ti tene Etienne ahunzi tënë ti lo , azo kue so ayeke na yâ ti Sanhédrin ‘ abâ so lê ti lo akpa lê ti ange . ’ . 
 Lê ti lo ayeke na mbeto pëpe tongana ti mbeni ange , wala mbeni watokua ti Nzapa . 
 Na pekoni so Etienne afa so a yeke ajuge ni la ayeda si a fâ Jésus , “ ngonzo agbu ala mingi , na ala te pembe ti ala na tere ti lo . ” 
 Etienne “ asi na Yingo Vulu , lê ti lo angbâ ti bâ yayu , lo bâ gloire ti Nzapa , na Jésus ayeke luti na koti ti Nzapa . ” 
 Ye so Etienne abâ tongana suma akpengba lo , na lo ngbâ be - ta - zo juska na kuâ . 
 Atâa so e yeke bâ suma pëpe tongana ti Etienne , Nzapa alingbi ti mû na e siriri ti bê na ngoi so a yeke sara ye ti ngangu na e . 
 Zia e bâ tënë ti bê ti ambeni Chrétien so aNazi afâ ala na ngoi ti Use Bira so Amû Sese Kue . 
 Mbeni oko ti ala atokua lettre na babâ na mama ti lo na lo sara tënë ti ye so asi na lo na yâ ti da - ngbanga , lo tene : “ A dë ngbanga ti kuâ na li ti mbi . 
 Mbi mä ni , nga na pekoni so mbi tene ‘ Duti be - ta - zo juska na kui , ’ nga na ambeni tënë so Seigneur ti e atene , ngbanga ni ahunzi . 
 Me ala gi bê ti ala mbeni pëpe na ndo ye so asi na mbi . 
 Raison ni ayeke so , atâa so peut - être a yeke ngangu na ala ti gbu nda ni , mbi yeke na siriri na mbi gi bê ti mbi oko pëpe ! ” 
 Mbeni maseka so ayeke Chrétien na so ayeke ku lani ti tene a fâ go ti lo asû mbeti na babâ na mama ti lo , lo tene : “ Bê ti bï ahon awe . 
 Lege ayeke dä ti tene mbi changé desizion ti mbi . 
 Me mbi lingbi ti kiri ti wara ngia na sese so tongana mbi bere tënë ti Seigneur ti e ? 
 Oko pëpe ! 
 Me fadeso , a lingbi ala gi bê ti ala pëpe , ndali ti so atâa so mbi yeke kui ande , mbi yeke na ngia nga na siriri . ” 
 Kite ayeke dä pëpe so Jéhovah ayeke mû maboko na awakua ti lo so ayeke be - ta - zo . 
 Mo lingbi ti gbu ngangu ! 
 22 , 23 . 
 Ye wa mo lingbi ti hinga ni biani na ngoi so mo yeke gbu ngangu ti ku lâ ti Jéhovah ? 
 Peut - être aye so e sara tënë ni ge asi na mo pëpe . 
 Ye oko , Job so akpe mbeto ti Nzapa ayeke na raison tongana lo tene : “ Zo so wali adü lo ayeke na lâ mingi pëpe , na vundu ti lo asi singo . ” . 
 Peut - être mo yeke mbeni babâ wala mama so ayeke sara ngangu ti fa na amolenge ti mo ye so Mbeti ti Nzapa afa . 
 Amolenge ni ayeke wara atara na ekole , me so tâ kota ngia si mo yeke na ni tongana ala duti be - ta - zo na Jéhovah nga ala sara ye alingbi na akpengba - ndia ti lo ! 
 Peut - être mo yeke wara aye ti ngangu nga na atara na place ti kua ti mo . 
 Ye oko , mo lingbi ti gbu ngangu na gbele aye so nga na ambeni ye nde ndali ti so Jéhovah ‘ ayô kungba ti mo lâ na lâ ’ . ​ — Psaume 68 : 20 . 
 Peut - être mo bâ tere ti mo tongana mbeni senge zo , me hinga so Jéhovah ayeke girisa ande lâ oko pëpe kusala so mo yeke sara nga na ndoye so mo yeke fa ndali ti iri ti lo so ayeke nzoni - kue . 
 Lo yeke mû maboko na mo ti gbu ngangu na gbele atara so ayeke si na mo ndali ti mabe ti mo . 
 Ni la , ngbâ ti zia aye so bê ti Nzapa aye na yâ asambela ti mo nga na yâ ti aye so mo leke ti sara . 
 Tongaso , mo lingbi ti hinga biani so Jéhovah ayeke iri tënë nzoni na ndo ti mo nga lo yeke mû maboko na mo ti ngbâ ti gbu ngangu ti ku lâ ti lo . 
 Mo yeke kiri tënë tongana nyen ? 
 • Ngbanga ti nyen aChrétien ayeke na bezoin ti gbu ngangu ? 
 • Aye wa alingbi ti mû maboko na e ti gbu ngangu na ngoi so e yeke na kobela nga tongana mbeni zo ti e akui ? 
 • Na lege wa sambela ayeke mû maboko na e ti gbu ngangu na yâ ti atara ? 
 • Ngbanga ti nyen zo alingbi ti gbu ngangu ti ku lâ ti Jéhovah ? 
 [ Foto na lembeti 17 ] 
 Ti zia bê ti e kue na Jéhovah ayeke sara si e gbu ngangu tongana mbeni zo ti e akui 
 Sara hange na bê ti warango ye 
 “ Fini ti zo ayeke pëpe na ye mingi mingi so ayeke na lo . ” ​ — LUC 12 : 15 . 
 1 , 2 . ( a ) Aye wa mo bâ agbu bê ti azo laso nga aye wa ala yeke gi ni ? 
 ( b ) Aye so alingbi ti sara nyen na ndo ti e ? 
 NGINZA , akungba , yango - iri , kota kua ti nginza nga na sarango mbeni sewa ayeke na popo ti aye so azo abâ ni tongana aye so ayeke sara si gigi ti ala aga nzoni wala so ayeke sara si gigi ti ala ti kekereke aduti nzoni . 
 A yeke polele so na yâ ti akodoro so azo ayeke na mosoro dä mingi nga na akodoro so nzinga ayeke dä , azo mingi ayeke tomba peko ti mosoro nga na aye so alingbi ti sara si gigi ti ala aga nzoni . 
 Na mbage , tongana ala yeke bi bê kamême na aye ti yingo , aye ti yingo ni anzere mingi pëpe na ala tongana ti kozo . 
 So ayeke biani aye so Bible afa kozoni awe atene : “ Na lâ ti nda ni , fade lâ ti ye ti ngangu aga . 
 Teti fade azo ayeke azo ti ndoye tere ti ala mveni , azo ti ndoye nginza , . . . azo so andoye ngia , me ala ndoye Nzapa pëpe ; a bâ ala tongana azo ti bata tënë ti Nzapa , me ala ke ngangu ni awe . ” . 
 Dutingo lakue na popo ti mara ti azo tongaso ayeke sara ngangu na ndo ti atâ Chrétien ti duti na mara bibe ti ala so nga ti sara ye tongana ti ala . 
 Ye wa alingbi ti mû maboko na e ti ke ngangu so azo ti sese so ayeke sara na ndo ti e si e “ tambela na lege ti sese so ” pëpe ? ​ — aRomain 12 : 2 . 
 Wango wa so Jésus amû ni e yeke bâ ni fadeso ? 
 Jésus Christ so ayeke “ Walombe ti mabe ti e na Zo ti sara si mabe ni alingbi kue ” afa na e mbeni kpengba tapande so e lingbi ti manda aye dä na ndo tënë so . 
 Mbeni lâ , tongana Jésus ayeke sara tënë na gbâ ti azo so abungbi ti mä lo na lo yeke zi nda ti ambeni kpengba tënë so andu tâ vorongo , mbeni koli afâ tënë na yanga ti Jésus , lo tene : “ Maître , Mo sara tënë na ita ti mbi si lo kangbi ye ti héritier , na lo mû mbeni mbage ni na mbi . ” 
 Ti kiri tënë , Jésus amû ambeni kpengba wango na koli so nga na azo kue so ayeke mä lo . 
 Lo gboto mê ti ala na ndo sarango bê ti warango ye nga lo mû mbeni tapande ti pusu ala ti gbu li na ndo tënë so . 
 A yeke nzoni ti tene e dengi mê na wango so Jésus amû na ngoi ni so nga e bâ lege so e lingbi ti wara aye ti nzoni dä na sarango ye alingbi na ni na yâ ti fini ti e . ​ — Luc 12 : 13 - 21 . 
 Ye so lo hunda ayeke na lege ni pëpe 
 Ngbanga ti nyen a yeke na lege ni pëpe ti tene koli so afâ tënë na yanga ti Jésus ? 
 Kozo ti tene koli so afâ tënë na yanga ti Jésus , Jésus ayeke sara tënë na adisciple ti lo nga na ambeni zo nde ti sara hange na sarango ye teti lê ti zo , ti duti na mbeto pëpe ti fa na gigi so ala yeke beoko na Molenge ti zo nga ti gi ti wara mungo maboko ti yingo vulu . 
 Kite ayeke dä pëpe so atënë so ayeke akota tënë so a hunda ti tene adisciple ti Jésus abata ni nzoni . 
 Ye oko , na ngoi so Jésus ayeke fa akpengba tënë so , so ayeke pusu zo ti gbu li , koli so afâ tënë na yanga ti Jésus , lo hunda na lo ti leke mbeni tënë so alondo na yâ ti sewa ti ala na ndo kangbingo yâ ti kungba . 
 Me , mbeni kpengba ye ayeke dä so e lingbi ti manda na yâ ti ye so asi . 
 Ye so koli so ahunda afa nyen na ndo ti lo ? 
 Mbeni zo asû mbeti atene so “ ye so zo ayeke gbu li ti lo na ndo ni na ngoi so a yeke fa tënë ti Nzapa afa ye so agbu bê ti lo . ” 
 Na ngoi so Jésus ayeke sara tënë na ndo ti akpengba ye ti yingo , koli so ayeke gbu li ti lo peut - être na ndo lege so lo lingbi ti wara na nginza . 
 Bible afa pëpe wala lo yeke na raison ti dema tere na ndo ti aye ti héritier so a zia na ala . 
 Peut - être , lo bâ Jésus lani tongana mbeni zo so ayeke na ngangu ti fâ ngbanga na popo ti azo na lege ti ndara . 
 Atâa tënë ni ayeke tongana nyen , tënë so lo hunda afa ye so agbu bê ti lo , na so ayeke mbeni kpale : kpale ni ayeke so aye ti yingo agbu bê ti lo mingi pëpe . 
 A yeke kota raison so alingbi ti pusu e ti gi ti bâ tâ ye so ayeke gbu bê ti e . 
 Na tapande , a yeke ngangu pëpe ti zia li ti e ahon na ndo ti ambeni ye nde na ngoi ti abungbi wala ti gbu li ti e na ndo ti ye so e ye ti sara na peko ti bungbi . 
 Nde na so , a yeke nzoni e dengi mê na ye so a yeke fa nga e gbu li na ndo lege so e lingbi ti sara ye alingbi na ni ti tene songo ti e na Babâ ti e ti yayu , Jéhovah Nzapa , nga na amba ti e aChrétien aga nzoni ahon ti kozo . ​ — Psaume 22 : 23 ; Marc 4 : 24 . 
 Ngbanga ti nyen Jésus ake ti sara ye so koli so ahunda ? 
 Atâa raison wa apusu koli so ti hunda ye so , Jésus ake ti sara ye so lo hunda . 
 Nde na so , Jésus atene na koli so , lo tene : “ Koli , zo [ wa ] azia Mbi juge , wala zo ti kangbi ye na i ? ” . 
 Na tenengo tënë so , Jésus ayeke sara lani tënë ti mbeni ye so azo ni ahinga ni nzoni mingi , ndali ti Ndia ti Moïse ahunda ti tene a zia ajuge na yâ ti agbata ti bâ lege ti mara ti atënë tongaso . 
 Na mbage , aye so ayeke kota mingi na lê ti Jésus na so agbu bê ti lo ayeke ti fa tâ tënë na ndo Royaume nga ti fa na azo ye so bê ti Nzapa aye . 
 Ahon ti zia si aye so azo ti sese so ayeke tomba pekoni agboto lê ti e , e yeke mû tapande ti Jésus na lege so e yeke sara kusala na ngoi ti e nga na ngangu ti e ti fa nzo tënë nga ti sara si azo ti ‘ amara kue aga adisciple ’ . ​ — Matthieu 24 : 14 ; 28 : 19 . 
 Sara hange na bê ti warango ye 
 Ye wa Jésus abâ ni nzoni mingi na mbage ti koli so ? 
 Teti so Jésus ayeke na ngangu ti hinga tâ ye so agbu bê ti zo , lo hinga so mbeni kota tënë ayeke dä so apusu koli so ti hunda na lo ti mû maboko na ala ti kangbi yâ ti ye ti héritier ti ala . 
 Ni la , ahon gi ti ke ti sara ye so koli so ahunda , Jésus afa tâ ye so apusu koli so ti hunda tënë so . 
 Jésus atene : “ I bata nzoni si tënë ti bê [ wala , “ alege nde nde kue ti sarango bê ti ye , ” MN ] asara i pëpe , teti fini ti zo ayeke pëpe na ye mingi mingi so ayeke na lo . ” ​ — Luc 12 : 15 . 
 Bê ti warango ye ayeke nyen ? 
 A lingbi ti pusu zo ti sara nyen ? 
 Bê ti warango ye andu ye mingi ahon gi ti duti na nzara ti wara nginza wala ambeni ye so zo alingbi ti duti na bezoin ni ti sara na ambeni ye . 
 A yeke dutingo na kota nzara ti wara mosoro , akungba wala aye so mbeni zo ayeke na ni . 
 A lingbi ti ndu dutingo lakue na nzara ti wara aye , peut - être aye so ayeke ti mbeni zo nde gi ngbanga ti so e yeke na nzara ti wara ni . 
 Na e yeke gi ti wara ni sân ti bâ wala e yeke na bezoin ni wala ti bâ ye so a yeke sara na ndo ti ambeni zo . 
 Mbeni zo so ayeke na bê ti warango ye ayeke zia si aye so lo yeke na nzara ti wara ni akomande pensé ti lo nga na aye so lo yeke sara , na aye ni so aga nzapa ti lo . 
 Girisa pëpe so bazengele Paul ahaka mbeni zo so ayeke na bê ti warango ye na mbeni zo so ayeke voro ayanda ; na mara ti zo tongaso alingbi ande pëpe ti duti na yâ ti Royaume ti Nzapa . ​ — aEphésien 5 : 5 ; aColossien 3 : 5 . 
 Na alege nde nde wa zo alingbi ti fa so lo yeke na bê ti warango ye ? 
 Mû ambeni tapande . 
 Jésus ahunda na e ti sara hange na ‘ alege nde nde kue ti sarango bê ti ye ’ . . 
 Na , a yeke bâ bê ti warango ye na alege nde nde . 
 Ndangba ti akomandema bale - oko afa ambeni ti aye so , atene : “ A lingbi bê asara mo pëpe tënë ti da ti zo so ayeke nduru na mo ; a lingbi bê asara mo pëpe tënë ti wali ti zo so ayeke nduru na mo , wala ngbâa ti lo ti koli , wala ngbâa ti lo ti wali , wala bagara ti lo , wala lele ti lo , wala mbeni ye oko pëpe ti zo so ayeke nduru na mo . ” . 
 Bible asi singo na atapande ti azo so atï na yâ ti akota siokpari ndali ti so ala bi tere ti ala na yâ ti alege nde nde ti sarango bê ti warango ye . 
 Satan ayeke kozo zo so aduti na kota nzara ti warango ye so ayeke ti mbeni zo nde . 
 Lo ye ti wara gloire , yango - iri nga na komandema so alingbi gi na Jéhovah lo oko . 
 Eve asara nzara ti mû adesizion lo wani na ndo ti aye nde nde . 
 Satan asara kusala na nzara ti Eve ti handa lo . 
 Na tongana lo yeda na handa ti Satan , a sara si azo atï na yâ ti siokpari nga na kui . 
 Adémon ayeke a - ange so abâ na nene ni “ kozo ndo ti ala ” mbeni pëpe , na “ ala zia ndo ti duti ti ala mveni ” ti wara ye so ayeke ti ala pëpe . 
 Gbu li nga na ndo Balaam , Acan , Guéhazi nga na Judas . 
 Ahon ti duti na ngia na ye so ala yeke na ni , ala zia si kota nzara ti wara akungba apusu ala ti sara ye na lege ni pëpe na ngangu so a mû na ala , na ye so ague na ala ti buba dutingo ti ala . 
 Jésus awa e ti ‘ sara hange na alege nde nde kue ti sarango bê ti ye ’ . 
 E lingbi ti sara ye alingbi na wango so tongana nyen ? 
 A yeke tâ na lege ni so kozo ti tene Jésus awa e ti ke bê ti warango ye , lo tene “ i bata nzoni ” , wala i sara hange . 
 Ndali ti nyen ? 
 Ndali ti so a yeke ngangu pëpe na mbeni zo ti bâ so mba ti lo ayeke na bê ti warango ye , me a lingbi ti duti ngangu na lo ti yeda so lo mveni lo yeke na ni . 
 Ye oko , bazengele Paul afa so “ gere ti sioye kue ayeke ti ndoye nginza ” . . 
 Disciple Jacques atene so tongana asioni nzara “ amë ngo awe , a dü siokpari ” . . 
 Ti gue oko na wango so Jésus amû , a yeke nzoni e sara hange . 
 A yeke pëpe ti bâ wala amba ti e ayeke na bê ti warango ye me ti bâ ye so e zia bê ti e na ndo ni tongaso si ‘ e sara hange na alege nde nde kue ti sarango bê ti ye ’ . 
 Dutingo na akungba mingi mingi 
 11 , 12 . ( a ) Wango wa Jésus amû na ndo sarango bê ti warango ye ? 
 ( b ) Ngbanga ti nyen e yeke na bezoin ti mä wango so ? 
 Me , mbeni raison ayeke dä so apusu e ti sara hange na bê ti warango ye . 
 Bâ ye so Jésus atene na pekoni , lo tene : “ Fini ti zo ayeke pëpe na [ yâ ] ye mingi mingi so ayeke na lo . ” . 
 Ye so ahunda biani na e ti gbu li mingi ndali ti so e yeke na yâ ti ngoi so azo ayeke bâ warango gbâ ti akungba tongana ye so ayeke sara si ala duti na ngia nga gigi ti ala aga nzoni . 
 Na lege ti atënë so , Jésus aye lani ti fa so , warango kungba ayeke pëpe kota ye so ayeke sara si zo awara ngia na yâ ti fini ti lo , atâa lo yeke na akungba mingi mingi . 
 Ye oko , ambeni zo alingbi ti ke tënë so . 
 Ala lingbi ti tene so warango gbâ ti akungba alingbi ti sara si gigi ti zo anzere nga lo wara ngia ahon ti kozo . 
 Tongaso , ala bi tere ti ala kue ti manda akode - kua so ayeke mû lege na ala ti wara akungba nga na aye kue so ala yeke na nzara ni . 
 Ala pensé so sarango tongaso ayeke sara si gigi ti ala aga nzoni . 
 Me , ye so ala pensé ague nde mingi na ye so Jésus aye ti fa na ala . 
 Nzoni bango ndo wa ayeke nzoni ti duti na ni na ndo fini nga na akungba ? 
 Ahon ti gi ti fa wala a yeke nzoni wala sioni ti wara gbâ ti aye , Jésus afa so fini ti zo aluti pëpe na ndo ti “ ye mingi mingi so ayeke na lo ” , wala aye so lo yeke na ni kozoni awe . 
 Na ndo tënë so , e kue e hinga so ti ngbâ na fini , e yeke na bezoin ti ye mingi pëpe . 
 Ye so e yeke na bezoin ni ayeke gi ti wara mbeni kete kobe , bongo nga na mbeni ndo ti lango . 
 Zo ti mosoro ayeke na gbâ ti aye so nga zo ti nzinga alingbi ti sara ngangu si lo wara aye so lo yeke na bezoin ni . 
 Ye oko , na ngoi so azo akui , ala kue ayeke gi legeoko atâa ala yeke na mosoro mingi wala ala yeke na ye pëpe . 
 Ni la , ti tene mbeni zo asara tâ nzoni ye na yâ ti gigi ti lo , a lingbi lo gi gi pëpe ti wara gbâ ti akungba . 
 E yeke gbu nda ti tënë so polele tongana e gi ti bâ fini so Jésus ayeke sara tënë ni . 
 Ye wa e lingbi ti manda na lege ti tënë “ fini ” so a wara na yâ ti tondo ti Bible so ? 
 Na ngoi so Jésus atene “ fini ti zo ayeke pëpe na ye mingi mingi so ayeke na lo ” , tënë so a sara kusala na ni ge na yâ ti Évangile ti Luc ti sara tënë ti “ fini ” ( Grec , zo·eʹ ) aye pëpe ti sara tënë ti lege so zo aduti na fini , me a ye ti sara tënë ti tâ fini ti zo ni mveni . 
 * Jésus ayeke tene lani so atâa e yeke na mosoro mingi wala e yeke zo ti nzinga , atâa e yeke na gbâ ti akungba wala e yeke gi na aye so e yeke na bezoin ni , e yeke na ngangu kue pëpe na ndo ti lango ti fini ti e na e hinga même pëpe wala e yeke ngbâ na fini kekereke . 
 Jésus atene na yâ Fango ye ti lo na ndo ti Hoto , lo tene : “ Me zo [ wa ] na popo ti i , tongana lo gi bê ti lo , alingbi sara si [ fini ] ti lo ayo ahon ti kozoni ? ” . 
 Bible afa polele so gi Jéhovah oko ayeke “ lingu so amû fini ” , nga gi lo oko alingbi ti mû “ tâ fini ” , wala “ fini ti lakue lakue ” na awakua ti lo so ayeke be - ta - zo , atâa ala yeke wara fini na yayu wala na ndo sese . ​ — Psaume 36 : 10 ; 1 Timothée 6 : 12 , 19 . 
 Ngbanga ti nyen azo mingi azia bê ti ala kue na ndo ti akungba so ala yeke na ni ? 
 Atënë ti Jésus afa so a yeke ngangu pëpe na azo ti duti na mbeni bango ndo so ayeke nzoni pëpe na ndo fini . 
 Atâa azo ayeke na mosoro mingi wala ala yeke azo ti nzinga , ala kue ayeke mbilimbili - kue pëpe na gi ye oko si ayeke ku ala . 
 Moïse atene lani lo tene : “ Lâ ti fini ti e ayeke ngu bale - mbasambala , wala tongana e yeke na ngangu , a si na ngu bale - miombe . 
 Na fandara ti ngu so kue ayeke gi ye ti pono na vundu ; teti a hon fade fade , na e huru e hon ti e . ” . 
 A yeke ndali ni la si fani mingi , tongana ti so bazengele Paul asara tënë ni , azo so ayeke na nzoni songo pëpe na Nzapa ayeke tene “ zia e te na [ e ] nyon , teti kekereke e yeke kui . ” . 
 Ti ambeni zo , ala bâ so fini ti zo aninga pëpe nga lo hinga pëpe ye so alingbi ti si na lo , ala tara ti wara nzoni duti na lege ti akungba so ala yeke na ni . 
 Peut - être ala pensé so gbâ ti akungba ti ala ayeke sara ande si ala duti nzoni ahon ti kozo . 
 Tongaso , ala yeke sara kua lakue ngangu ti wara gbâ ti mosoro nga na akungba , teti ala tene ti ala so aye so ayeke sara si ala duti nzoni nga ala wara ngia na ya ti fini ti ala . 
 Me mara ti pensé tongaso ayeke na lege ni pëpe . ​ — Psaume 49 : 7 , 12 , 13 . 
 Mbeni nzoni duti ti kekereke 
 Aye wa ayeke pëpe aye so asara si zo asara tâ nzoni ye na yâ ti gigi ti lo ? 
 Peut - être a yeke tâ tënë so mbeni nzoni duti , so ti tene ti wara gbâ ti kobe , bongo , da ti lango nga na ambeni kungba nde , alingbi ti sara si zo aduti nzoni ahon ti kozo wala alingbi même ti sara si zo ayeke bâ lege ti seni ti lo nzoni na tongaso gigi ti lo aninga kete . 
 Ye oko , mara ti dutingo tongaso ayeke sara biani si zo awara ngia nga lo duti nzoni ahon ti kozo ? 
 A yeke pëpe gbâ ti ngu so zo alingbi ti sara wala gbâ ti akungba so lo lingbi ti duti na ni la ayeke sara si lo sara tâ nzoni ye na yâ ti gigi ti lo . 
 Bazengele Paul afa sioni so zo alingbi ti wara tongana lo zia bê ti lo kue gi na ndo ti aye so . 
 Lo sû mbeti na Timothée lo tene : “ Mo wa ala so ayeke na mosoro na sese so , si bê ti ala aga kota pëpe , na ala zia bê ti ala pëpe na mosoro so fade awe , me na Nzapa , Lo so amû na e ye mingi , ye kue ti mû ngia na e . ” ​ — 1 Timothée 6 : 17 . 
 17 , 18 . ( a ) Apendere tapande ti azo wa na ndo tënë ti akungba ayeke nzoni ti tene e mû pekoni ? 
 ( b ) Toli wa so Jésus afa ni e yeke bâ ande ni na yâ ti article ti peko ? 
 A yeke na lege ti ndara pëpe ti tene zo azia bê ti lo kue na aye ti mosoro so “ fade awe ” , wala so alingbi hio tongaso ti girisa . 
 Job ayeke lani na mosoro mingi . 
 Me na ngoi so lo wara aye ti ngangu hio tongaso , aye ti mosoro ti lo alingbi pëpe ti mû maboko na lo ; hio tongaso , lo girisa ni kue . 
 A yeke kpengba songo so lo yeke na ni na Nzapa la abata lo na fini na yâ ti atara nga na aye ti ngangu so . 
 Abraham azia lege pëpe na gbâ ti akungba so lo yeke na ni ti kanga lege na lo ti yeda ti sara ngangu kua so Jéhovah amû na lo . 
 Na Nzapa airi tënë nzoni na ndo ti lo na lege so lo ga “ babâ ti amara mingi mingi . ” . 
 Atapande so nga na ambeni nde alingbi biani ti tene e mû pekoni . 
 Atâa e yeke maseka wala ngu ti e ague na li ni , a yeke nzoni ti tene e gi ti bâ ye so ayeke biani kota ye na yâ ti fini ti e nga na ye so e zia beku ti e na ndo ni . ​ — aEphésien 5 : 10 ; aPhilippien 1 : 10 . 
 Nduru tënë so Jésus atene na ndo bê ti warango ye nga na dutingo na nzoni bango ndo na ndo fini ayeke kota ye mingi nga zo ayeke manda ye mingi dä . 
 Ye oko , Jésus ayeke na ambeni ye ti fa na e . 
 Ni la , lo fa mbeni toli wala mbeni tapande so ayeke pusu zo ti gbu li . 
 Toli so aluti na ndo ti mbeni zo ti mosoro so agbu li ti lo nzoni pëpe . 
 Na lege wa tapande so alingbi biani na e laso ? 
 Ye wa e lingbi ti manda na yâ ni ? 
 Article ti peko ayeke kiri ande tënë na ahundango tënë so . 
 [ Kete tënë na gbe ni ] 
 Mbeni tënë ti yanga ti Grec so a kiri pekoni na tënë “ fini ” ayeke biʹos . 
 Mbeni bakari afa so tënë biʹos aye ti sara tënë ti “ lango kue ti fini ti mbeni zo , ” “ lege so zo aduti na fini ” nga na “ ye so zo ayeke sara ti bata na fini ti lo . ” 
 Mo yeke kiri tënë tongana nyen ? 
 • Jésus ake ti sara ye so koli so ayeke na popo ti gbâ ti azo ahunda . 
 Ye wa e lingbi ti manda dä ? 
 • Ngbanga ti nyen a lingbi e ke ti duti na bê ti warango ye ? 
 Tongana nyen e lingbi ti sara ni ? 
 • Ngbanga ti nyen fini ti zo aluti pëpe na ndo ti akungba so lo yeke na ni ? 
 • Ye wa alingbi ti sara si zo abâ so lo sara tâ nzoni ye na yâ ti gigi ti lo nga so lo duti nzoni ? 
 [ Foto na lembeti 25 ] 
 Ngbanga ti nyen Jésus ake ti sara ye so mbeni koli ahunda ? 
 [ Foto na lembeti 25 ] 
 Sarango bê ti warango ye alingbi ti gue na zo ti wara aye ti sioni 
 Mo yeke na “ mosoro na gbele Nzapa ” ? 
 “ Tongaso zo so abungbi mosoro teti lo mveni , me lo yeke na mosoro na gbele Nzapa pëpe , lo yeke tongana zo so . ” ​ — LUC 12 : 21 . 
 1 , 2 . ( a ) Azo ayeke nduru ti sara akota sacrifice ndali ti aye wa ? 
 ( b ) A lingbi aChrétien asara ngangu ti wara nyen ? 
 Na gingo ti wara aye so , aChrétien ayeke tingbi na kpale wa ? 
 NA YÂ ti ambeni kodoro , amolenge ayeke sara ka ngia ti gingo mosoro so ahonde . 
 Me , tënë ti gingo mosoro so ahonde abâ gi amolenge pëpe . 
 Na yâ ti ngu mingi nga na yâ ti akodoro mingi , gingo mosoro ayeke mbeni ye so azo ayeke sara ni mingi . 
 Na tapande , ti londo na ngu 1800 a si na ngu 1900 , azo mingi mingi ayeke nduru ti zia asewa ti ala ti sara yongoro voyage ti gue na akodoro tongana Australie , Afrika ti Bongo , Canada nga na Amerika ti gi lor . 
 Na ala yeke nduru ti sara ni atâa so ala hinga akodoro so kozoni pëpe nga so azo asara kodoro dä mingi pëpe . 
 Biani , azo mingi ayeke nduru ti zia fini ti ala na yâ ti kpale nga ti sara akota sacrifice si ala wara mosoro so bê ti ala aye . 
 Atâa so mingi ti azo laso ayeke gue na ambeni kodoro pëpe ti gi mosoro so ahonde , ala yeke sara kua ngangu ti wara kobe ti yanga ti ala . 
 Ti sara tongaso na yâ ti sese ti laso alingbi ti duti mbeni ye so ayeke ngangu , so ahunda ye mingi na zo nga so awoko zo mingi . 
 A yeke ngangu pëpe ti tene zo agi bê ti lo mingi na ndo tënë ti kobe , ti bongo nga na da ti lango na tongaso lo mû ngoi mingi pëpe ti sara aye so ayeke kota mingi wala même ti girisa ni . 
 Jésus amû mbeni tapande , wala mbeni toli so afa tâ nzoni mingi ye so azo ayeke nduru ti sara ni . 
 A yeke wara tapande ti lo so na Luc 12 : 16 - 21 . 
 Fa na nduru tënë tapande so Jésus amû na Luc 12 : 16 - 21 . 
 Jésus amû tapande so na oko ngoi so lo yeke sara tënë na ndo nene ti sarango hange na bê ti warango ye , so e bâ anzene nzene tënë na ndo ni na yâ ti article so ahon awe . 
 Na pekoni so Jésus awa ala ti sara hange na bê ti warango ye , lo sara tënë na ndo ti mbeni zo ti mosoro so ayeke na ngia pëpe na yâ ti gbâ ti aye ti nzoni so lo bungbi na yâ ti agogoro ti lo . 
 Koli so akungbi agogoro ti lo ti sara ambeni so akono ahon akozo ni so si lo lingbi ti bungbi gbâ ti anzoni ye ti lo so dä . 
 Na ngoi so koli so abâ so lo yeke nduru ti wu tere ti lo nga ti wara ngia na yâ ti aye so , Nzapa atene na lo so lo ga nduru ti kui awe nga so aye ti nzoni kue so lo bungbi na yâ ti agogoro ayeke ga ti mbeni zo nde . 
 Na pekoni , Jésus ahunzi tënë ti lo na lege so : “ Tongaso zo so abungbi mosoro teti lo mveni , me lo yeke na mosoro na gbele Nzapa pëpe , lo yeke tongana zo so . ” . 
 Ye wa e lingbi ti manda na yâ ti toli so ? 
 Tongana nyen e lingbi ti sara ye alingbi na ni na yâ ti fini ti e ? 
 Mbeni koli so ayeke na mbeni kpale 
 E lingbi ti tene so Jésus ayeke sara lani tënë ti mara ti zo so ayeke tongana nyen ? 
 Jésus amû tapande ti mbeni ye so azo mingi ahinga ni . 
 Ti to nda ti toli so , Jésus atene gi so “ yaka ti mbeni zo ti mosoro alë kobe mingi . ” 
 Lo tene pëpe so koli so awara aye ti mosoro ti lo na lege ti aye ti handa wala na lege ti mbeni ye so ndia ti kodoro ake . 
 Ti tene ni na mbeni lege nde , koli so ayeke mbeni sioni zo pëpe . 
 Ti tâ tënë ni , na lege ti ye so Jésus atene , e lingbi ti pensé so koli ti yâ ti toli ti Jésus so ayeke mbeni zo so ayeke sara kua ngangu mingi . 
 E lingbi kamême ti tene so lo yeke mbeni zo so aleke aye ndali ti gigi ti lo ti kekereke , peut - être lo yeke pensé na ndo nzoni duti ti sewa ti lo . 
 Tongaso , e lingbi ti bâ lo tongana mbeni zo so ayeke sara kua ngangu ndali ti so lo bâ na nene ni mingi kungba ti lo na yâ ti sewa . 
 Kpale wa koli ti yâ ti toli ti Jésus ayeke na ni ? 
 Atâa ye ni ayeke tongana nyen , Jésus atene so koli ti yâ ti toli so ayeke zo ti mosoro , so ti tene mbeni zo so ayeke kozoni awe na gbâ ti akungba . 
 Ye oko , tongana ti so Jésus atene , zo ti mosoro so ayeke na mbeni kpale . 
 Sese ti lo alë le - kobe mingi ahon ti so lo ku tere ti lo na ni , aye ni ayeke mingi ahon so lo yeke na bezoin ni wala so lo lingbi ti bata . 
 A yeke nzoni lo sara nyen ? 
 Adesizion wa awakua ti Nzapa ayeke tingbi na ni laso ? 
 Awakua ti Jéhovah mingi laso ayeke tingbi na mara ti akpale so zo ti mosoro so atingbi na ni . 
 Atâ Chrétien ayeke sara ngangu ti duti azo so ayeke sara ye na lege ni , so ayeke sara kua ngangu nga ayeke sara kua ti ala na bê ti ala kue . 
 Atâa a mû ala na kua wala kua ni ayeke ti ala wani , fani mingi , aye so ala yeke sara ayeke ga nzoni mingi na même ala yeke na anzoni kode mingi . 
 Tongana a ye ti mû na ala mbeni kota ndo na place ti kua wala mbeni lege azi na ala ti maï ye so ala yeke sara , a yeke hunda na ala ti mû mbeni desizion . 
 A yeke nzoni ala yeda na aye so ? 
 Legeoko nga , aChrétien mingi so ade maseka ayeke wara anzoni note na ekole . 
 Ye ti pekoni ayeke so , a lingbi ti mû na ala ambeti so a gonda ala na yâ ni wala a yeke mû na ala nginza ti futa na ekole ti ala nga ti sara na ambeni ye so ala yeke na bezoin ni si ala manda mbeti a gue yongoro . 
 A yeke nzoni ala yeda na aye kue so a mû na ala ? 
 Koli ti yâ ti toli ti Jésus aleke kpale ti lo tongana nyen ? 
 Zia e kiri e bâ tapande so Jésus amû . 
 Ye wa zo ti mosoro so asara na ngoi so sese ti lo alë le - kobe mingi na tongaso lo yeke na ndo pëpe ti bata ni dä ? 
 Lo mû desizion ti kungbi agogoro ti lo na ti sara ambeni kota ni na place ni ti mû lege na lo ti bata gbâ ti ale - kobe ti lo nga na aye ti nzoni ti lo dä . 
 Aye so lo leke ti sara asara si lo bâ so lo yeke duti ande nzoni mingi nga na ngia mingi , ni la lo tene na bê ti lo , lo tene : “ Fade mbi tene na âme ti mbi , Âme , mo yeke na ye mingi na yâ gogoro , alingbi na ngu mingi ; mo duti nzoni , mo te , mo nyon , na mo sara ngia . ” ​ — Luc 12 : 19 . 
 Ngbanga ti nyen a iri lo zo ti “ buba ” ? 
 Kpengba ye wa koli ti yâ ti toli ti Jésus agirisa ni ? 
 Ye oko , tongana ti so Jésus afa , ye so zo ti mosoro so aleke ti sara ni amû na lo tâ nzoni duti pëpe . 
 Atâa so a lingbi ti bâ so ye so lo leke ti sara ayeke na lege ni , lo girisa mbeni kpengba ye : ye so bê ti Nzapa aye . 
 Zo so ayeke pensé gi na lo wani , lo yeke pensé gi na lege so lo lingbi ti duti kpô , ti te , ti nyon nga ti wara ngia na yâ ti aye so lo yeke na ni . 
 Lo pensé so teti so lo yeke na anzoni “ ye mingi ” , lo yeke duti nga ande na fini teti “ ngu mingi ” . 
 Me ye ti mawa ni ayeke so , aye ni asi pëpe tongana ti so lo leke . 
 Tongana ti so Jésus afa kozoni awe , “ fini ti zo ayeke pëpe na ye mingi mingi so ayeke na lo . ” . 
 Tâ gi na bï ni so , ye kue so koli so asara ngangu ti wara ni angbâ gi senge tongaso , ndali ti so Nzapa atene na koli so lo tene : “ Mo buba , na bï so fade a hunda âme ti mo ; na ye so mo leke awe , fade a yeke ti zo [ wa ] ? ” ​ — Luc 12 : 20 . 
 Ngbanga ti nyen a iri koli ti yâ ti toli ti Jésus zo ti buba ? 
 E si fadeso na ndo kpengba tënë ti yâ ti tapande ti Jésus . 
 Nzapa airi koli so zo ti buba . 
 Mbeni bakari ( Dictionnaire exégétique du Nouveau Testament ) afa so alege nde nde so a sara na kusala na tënë ti yanga ti Grec so “ aye lakue ti fa so zo agbu nda ti ye pëpe . ” 
 Bakari ni afa nga so na yâ ti toli so , Nzapa asara kusala na tënë “ buba ” ti fa so “ aye so azo ti mosoro aleke ti sara ayeke gi senge senge . ” 
 Tënë so aye pëpe ti sara tënë ti mbeni zo so ayeke na ndara pëpe , me a ye ti sara tënë ti “ mbeni zo so ake ti yeda so a lingbi lo bâ ndo na mbage ti Nzapa ti tene lo mû na lo maboko . ” 
 Aye so Jésus atene na ndo ti zo ti mosoro so adabe ti e na ye so lo tene ngu mingi na pekoni na aChrétien ti kongregation ti Laodicée so ayeke na Asie Mineure , lo tene : “ Mo tene , Mbi yeke na mosoro , mosoro ti mbi awu mingi , na ye amanke mbi pëpe ; na mo hinga pëpe mo yeke zo ti vundu , mo yeke zo ti pono , mo yeke wanzinga , mo yeke waziba , mo yeke zo so tere ti mo ayeke senge . ” ​ — Apocalypse 3 : 17 . 
 Ngbanga ti nyen ti duti na anzoni “ ye mingi ” ayeke sara biani pëpe si zo aduti na fini teti “ ngu mingi ” ? 
 A yeke nzoni e gbu li na ndo ti ye so Jésus aye ti fa na lege ti toli so . 
 E yeke sara ye tongana ti koli ti yâ ti toli so , so ti tene e yeke sara kua ngangu ti sara si e wara anzoni “ ye mingi ” , me e ke ti sara tâ ye so ayeke mû lege na e ti duti ande na fini teti “ ngu mingi ” ? . 
 Bible atene : “ Na lâ ti ngonzo , mosoro asara ye pëpe , ” nga “ zo so azia bê ti lo na mosoro ti lo , fade lo tï ” . . 
 Tongaso , Jésus ahunzi toli ti lo na wango so : “ Tongaso zo so abungbi mosoro teti lo mveni , me lo yeke na mosoro na gbele Nzapa pëpe , lo yeke tongana zo so . ” ​ — Luc 12 : 21 . 
 Ngbanga ti nyen ziango beku ti zo nga na nzoni duti ti lo na ndo ti akungba ayeke gi senge senge ? 
 Tongana Jésus atene “ lo yeke tongana zo so , ” lo ye ti fa so ye so asi na zo ti mosoro so lo sara tënë ti lo na yâ ti tapande so ayeke si nga na azo kue so fini ti ala , so ti tene beku ti ala nga na nzoni duti ti ala , aluti gi na ndo ti akungba . 
 Kota kpale ni ayeke pëpe ti tene zo “ abungbi mosoro ” teti lo wani , me kpale ni ayeke so lo yeke na “ mosoro na gbele Nzapa pëpe ” . 
 Disciple Jacques amû oko wango so tongana lo tene : “ I ga fadeso , i so i tene , Laso wala kekereke fade e gue na kodoro ni so , e duti kâ ngu oko , e kä ngere , na e wara faïda , me i hinga pëpe ye so fade asi kekereke . ” 
 A yeke nzoni ala sara nyen ? 
 “ Me a lingbi i tene tongaso , Tongana Seigneur aye , fade e ngbâ na fini , na e sara so wala so . ” . 
 Atâa zo ayeke na mosoro mingi wala lo yeke na akungba mingi , aye so kue ayeke gi senge senge tongana lo yeke na mosoro na gbele Nzapa pëpe . 
 Tongaso , ti duti na mosoro na gbele Nzapa aye ti tene nyen ? 
 Dutingo na mosoro na gbele Nzapa 
 Ye wa ayeke sara si e duti na mosoro na gbele Nzapa ? 
 Na yâ ti tënë ti Jésus , lo fa kangbi so ayeke na popo ti dutingo na mosoro na gbele Nzapa na bungbingo mosoro teti zo lo wani , wala gingo akungba . 
 Tongaso , Jésus aye lani ti fa so a yeke nzoni kozo ye so agbu bê ti e ayeke pëpe ti bungbi mosoro wala ti wara ngia na yâ ti aye so e yeke na ni . 
 Nde na so , a yeke nzoni e sara kusala na aye so ti kpengba songo ti e na Jéhovah . 
 Ti sara tongaso ayeke sara biani si e duti na mosoro na gbele Nzapa . 
 Ndali ti nyen ? 
 Ndali ti so a yeke sara si Nzapa airi tënë nzoni mingi na ndo ti e . 
 Bible atene : “ Tënë nzoni ti L’Eternel asara si zo awara mosoro , na Lo zia vundu dä pëpe . ” ​ — aProverbe 10 : 22 . 
 Na lege wa tënë nzoni ti Jéhovah asara si zo “ awara mosoro ” ? 
 Tongana Jéhovah ayeke iri tënë nzoni na ndo ti awakua ti lo , lo yeke mû lakue na ala aye so ayeke nzoni mingi . 
 Na tapande , na ngoi so Jéhovah amû sese na azo ti Israël , lo mû na ala “ sese so dulait na ngu - lavu ayeke sua dä ” . 
 Atâa so a tene sese ti Egypte ayeke lani mbeni sese so ayeke pendere mingi , mbeni kpengba ye oko asara si sese so Jéhovah amû na azo ti Israël ayeke nde mingi na sese ti Egypte . 
 Moïse atene na azo ti Israël so “ L’Eternel Nzapa ti [ ala ] abata sese so ” . 
 Ti tene ni nde , azo ti Israël ayeke wara aye ti nzoni mingi ndali ti so Jéhovah ayeke bâ lege ti ala nzoni . 
 Na yâ ti angoi kue so azo ti Israël angbâ be - ta - zo na Jéhovah , lo iri tënë nzoni mingi na ndo ti ala nga amara so angoro kodoro ti Israël abâ so azo ti Israël aduti nzoni mingi ahon ala . 
 Biani , a yeke tënë nzoni ti Jéhovah la ayeke sara si zo “ awara mosoro ” ! ​ — Nombre 16 : 13 ; Deutéronome 4 : 5 - 8 ; 11 : 8 - 15 . 
 Azo so ayeke na mosoro na gbele Nzapa ayeke wara anzoni ye wa ? 
 Tënë so Jésus asara lani kusala na ni aye mbilimbili ti tene ti duti na “ mosoro na mbage ti Nzapa . ” 
 Ye oko , na yâ ti Bible ti Sango , a kiri peko ti tënë so na tënë ti duti na “ mosoro na gbele Nzapa . ” 
 Mingi ni , azo so ayeke na mosoro ayeke gi bê ti ala mingi na ndo lege so ambeni zo ayeke bâ na ala . 
 Na a yeke hinga ni na yâ ti lege so ala yeke duti na fini . 
 Ala ye ti pika bê ti azo na lege ti ye so Bible airi ni “ fandara ti fini ” . . 
 Nde na so , Nzapa ayeke yeda na azo so ayeke na mosoro na gbele lo , lo yeke sara kota nzobe na ala nga ala yeke na kpengba songo na lo . 
 Aye so ayeke sara si ala bâ so ala duti nzoni , ahon aye kue so mosoro alingbi ti sara ndali ti ala . 
 Me , hundango tënë ni ayeke so : A lingbi e sara nyen ti duti na mosoro na lê ti Nzapa ? 
 Dutingo na mosoro na lê ti Nzapa 
 A lingbi e sara nyen ti wara mosoro na gbele Nzapa ? 
 Na yâ ti tapande so Jésus amû , koli so aleke ti sara ambeni ye ndali ti nzoni duti ti lo ti kekereke nga lo sara kusala ngangu gi ti wara mosoro teti lo wani , na a iri lo zo ti buba . 
 Tongaso , ti wara mosoro na gbele Nzapa , a lingbi e gi ti sara kusala ngangu nga e mû mbage mingi ti sara akusala so Nzapa abâ ni na nene ni . 
 Na popo ti akusala so , mo yeke wara kusala so Jésus amû yanga na ndo ni , lo tene : “ I gue , i fa tënë na amara kue si ala ga adisciple . ” . 
 Ahon ti sara kusala na ngoi ti e , ngangu ti e nga na akode ti e ti sara si e duti nzoni ahon ti kozo , e yeke sara kusala na aye so ti fa nzo tënë ti Royaume nga ti sara si azo aga adisciple . 
 Na a lingbi ti haka sarango tongaso na mbeni dengo buze so zo ayeke wara ye dä . 
 Azo so asara tongaso awara anzoni ye mingi na lege ti yingo tongana ti so aye so e yeke bâ na yâ ti aparagraphe ti peko afa ni . ​ — aProverbe 19 : 17 . 
 16 , 17 . 
 Fa atapande ti aye so asi na ambeni zo na so afa aye so ayeke sara si zo aduti na mosoro na gbele Nzapa . 
 Bâ tapande ti mbeni ita - koli so ayeke na yâ ti mbeni kodoro so ayeke na mbage so lâ alondo dä . 
 Lo yeke sara kua ti bango lege ti a - ordinateur na a futa lo dä nzoni mingi . 
 Ye oko , kua ni amû ngoi ti lo mingi na lo bâ so lo woko na lege ti yingo . 
 Na nda ni , ahon ti gi ti wara mbeni kota ndo na place ti kua ti lo , lo ke kua ni na lo sara crème glacé lo kä ni na tere ti lege . 
 Lo sara tongaso ti mû lege na lo ti wara ngoi mingi ti sara aye ti yingo nga ti yô akungba ti lo . 
 Azo ti ngbene place ti kua ti lo ahe lo , me ye wa asi na pekoni ? 
 Lo tene : “ Ti fadeso , nginza so mbi yeke wara ahon ti so mbi wara lani tongana mbi yeke sara kua ti bango lege ti a - ordinateur . 
 Kozo kua ti mbi asara si mbi yeke na agingo bê mingi . 
 Me fadeso , mbi yeke na ngia mingi ahon ti kozo ndali ti so mbi yeke gi bê ti mbi mbeni pëpe . 
 Nga kota ahon so , mbi bâ so mbi ga nduru mingi na Jéhovah . ” 
 Na changengo kua , ita - koli so awara lege ti mû kusala ti ngoi kue , nga lo yeke sara kua fadeso na yâ ti Béthel ti aTémoin ti Jéhovah na yâ ti kodoro so lo yeke dä . 
 Tënë nzoni ti Jéhovah ayeke sara biani si zo “ awara mosoro ” . 
 Mbeni tapande ni ayeke ti mbeni wali so akono na yâ ti mbeni sewa so azo ni abâ na nene ni mingi tënë ti mandango mbeti a gue yongoro . 
 Lo manda mbeti na da senda - gi ti France , ti Mexique nga na ti Suisse ; nga kua ti nginza ayeke ku lo kungo . 
 Lo tene : “ Mbi wara mbeni kua ti nginza so a yeke futa ni nzoni mingi ; mbi wara yango - iri nga azo ane mbi mingi , me na mbage , mbi bâ so mbeni ye amanke mbi na mbi yeke na ngia pëpe . ” 
 Na pekoni , lo manda ye na ndo Jéhovah . 
 Lo tene : “ Na ngoi so mbi gue na li ni na lege ti yingo , nzara so mbi yeke na ni ti nzere na lê ti Jéhovah nga ti kiri na lo kete mbage ti aye so lo mû na mbi amû maboko na mbi ti hinga ye so a lingbi mbi sara : ye ni ayeke ti sara kusala ti ngoi kue . ” 
 Lo ke kua ti nginza so lo yeke sara nga ngoi kete na pekoni , lo wara batême . 
 Na yâ ti angu 20 so ahon , lo sara kusala ti ngoi kue na ngia . 
 Lo tene : “ Ambeni zo apensé so peko ti akode so mbi manda angbâ gi senge . 
 Me , ala hinga so mbi yeke na ngia nga ala gonda akpengba - ndia so ayeke fa lege na fini ti mbi . 
 Lâ oko oko , mbi yeke sambela Jéhovah ti mû maboko na mbi ti duti na tâ be - ti - molenge tongaso si lo yeda na mbi . ” 
 Tongana ti Paul , tongana nyen e lingbi ti duti na mosoro na gbele Nzapa ? 
 Saul , so na pekoni aga bazengele Paul , alingbi lani ti sara mbeni kota kua ti nginza . 
 Ye oko , a si na mbeni ngoi , lo tene : “ Biani , mbi diko ye kue tongana ye senge teti a yeke nzoni ahon ti hinga Christ Jésus , Seigneur ti mbi . ” . 
 Ti Paul , aye ti nzoni so lo wara na lege ti Christ ahon aye kue so lo lingbi ti wara na sese so . 
 Legeoko nga , tongana e zia ti gi ti wara kota ndo nga e gi ti sara akusala so amû gonda na Nzapa , e nga kue e lingbi ti duti na mosoro na lê ti Nzapa na ti wara ngia dä . 
 Mbeti ti Nzapa adë bê ti e atene : “ Futa ti tâ be - ti - molenge na kpengo mbeto ti L’Eternel ayeke mosoro , na yango - iri , na fini . ” ​ — aProverbe 22 : 4 . 
 Mo lingbi ti fa nda ni ? 
 • Kpale wa koli ti yâ ti tapande ti Jésus ayeke na ni ? 
 • Ngbanga ti nyen a iri koli ti yâ ti toli so zo ti buba ? 
 • Ti duti na mosoro na gbele Nzapa aye ti tene nyen ? 
 • E lingbi ti sara nyen ti duti na mosoro na gbele Nzapa ? 
 [ Foto na lembeti 30 , 31 ] 
 “ Tënë nzoni ti L’Eternel asara si zo awara mosoro ” 
 Jéhovah aye sarango ye ti mbilimbili 
 “ Mbi , L’Eternel [ “ Jéhovah , ” MN ] , Mbi ndoye fango ngbanga ti mbilimbili . ” ​ — ESAÏE 61 : 8 . 
 1 , 2 . ( a ) “ Sarango ye ti mbilimbili ” nga na “ sarango ye ti kirikiri ” aye ti tene nyen ? 
 ( b ) Bible atene nyen na ndo ti Jéhovah nga na fango ngbanga ti lo ti mbilimbili ? 
 SARANGO ye ti mbilimbili ayeke sarango kangbi pëpe na popo ti azo , sarango ye tâ gi na lege ni na mbage ti azo , sarango ye ague oko na ye so ndia ti nzoni tambela ayeda na ni . 
 A gue oko na ye so ayeke nzoni . 
 Sarango ye ti kirikiri ayeke sarango ye na lege ni pëpe na mbage ti azo , dutingo na asioni bibe na ndo ti azo , sarango ye ti sioni na azo , sarango si azo awara sioni senge senge . 
 A sara nduru na ngu 3 500 awe so Moïse asara tënë ti Kota Gbia ti Dunia Kue , Jéhovah , lo tene : “ Lege ti Lo kue ayeke mbilimbili ; Lo yeke Nzapa ti be - biani , Lo yeke na sioni oko pëpe . ” . 
 Ngu 700 tongaso na pekoni , Nzapa apusu Esaïe ti sara tënë so : “ Mbi , L’Eternel , Mbi ndoye fango ngbanga ti mbilimbili . ” . 
 Nga , Paul atene na ngoi ti akozo Chrétien lo tene : “ Nzapa asara kirikiri ? 
 Kete pëpe ! ” . 
 Gi na oko ngoi ni so , Pierre nga atene : “ Mbi hinga Nzapa ayekia mbeni zo teti lê ti lo pëpe ; me na yâ amara kue , zo so akpe mbeto ti Nzapa , na lo sara ye ti mbilimbili , lo lingbi na lê ti Lo . ” . 
 Biani , “ L’Eternel [ “ Jéhovah , ” MN ] aye fango ngbanga ti mbilimbili ” . ​ — Psaume 37 : 28 ; Malachie 3 : 6 . 
 Sarango ye ti kirikiri amû ndo kue 
 Tongana nyen sarango ye ti kirikiri abâ gigi na ndo sese ? 
 Laso , mingi ti azo aye sarango ye ti mbilimbili pëpe . 
 Azo alingbi ti sara ye ti kirikiri na e na place ti kua nga na ekole . 
 Azo ti komande alingbi ti sara ye ti kirikiri na e nga na ambeni lege nde , azo ti sewa ti e alingbi même ti sara tongaso na e . 
 Ti tâ tënë ni , asarango ye ti kirikiri so ayeke fini ye pëpe . 
 A to nda ti sara ye ti kirikiri na azo ngbene ye na ngoi so kozo babâ na mama ti e ake yanga ti Nzapa na ala ga azo ti kengo ndia . 
 Na a yeke mbeni créature ti yingo so ake yanga na so aga Satan Zabolo si apusu ala ti sara tongaso . 
 Adam , Eve nga na Satan asara lani kusala na lege ni pëpe na pendere matabisi so Jéhovah amû na ala , so ayeke ti soro ti sara ye so bê ti ala aye ; na ye so ala sara ayeke biani ye ti kirikiri . 
 Asioni ye so ala sara , a sara si azo ayeke bâ pasi mingi nga ala yeke kui . ​ — Genèse 3 : 1 - 6 ; aRomain 5 : 12 ; aHébreu 2 : 14 . 
 A sara ngoi oke awe si azo ayeke sara gi ye ti kirikiri ? 
 A sara ngu 6 000 tongaso awe so azo ake yanga na yaka ti Eden . 
 Ngbene ye na ngoi ni so , azo ayeke sara gi ye ti kirikiri . 
 E lingbi ti ku ti tene azo asara ye tongaso ndali ti so Satan ayeke nzapa ti sese so . 
 Lo yeke zo ti mvene nga na babâ ti mvene , lo yeke tene asioni tënë na ndo ti Jéhovah nga lo yeke ke yanga ti lo . 
 Lo yeke sara lakue si sarango ye ti kirikiri amû ndo . 
 Na tapande , sioni so Satan asara na ndo ti azo kozoni na Moa ti ngoi ti Noé ayeke mbeni oko ti aye so asara si Nzapa atene so “ sioye ti zo ayeke kota na sese ; lakue , suma kue ti bibe ti bê ti zo ayeke gi sioni . ” . 
 Na ngoi ti Jésus , azo angbâ lakue ti sara ye tongaso . 
 Jésus atene so “ vundu ti lâ oko alingbi na lâ ni ” ti fa so lâ oko oko , zo ayeke wara akpale so amû vundu , so na popo ni mo yeke wara sarango ye ti mbilimbili pëpe . 
 A yeke tâ na lege ni so Bible atene : “ Ye kue ti création abima na gua ate ala juska fadeso . ” ​ — aRomain 8 : 22 . 
 Ngbanga ti nyen sarango ye ti kirikiri ayeke mingi laso ahon ti kozo ? 
 Tongaso , ngbene ye na ngoi so azo abâ gigi , asioni sarango ye ti azo asara si azo asara aye ti kirikiri mingi na amba ti ala . 
 Ti fadeso , aye aga sioni mingi ahon ti kozo . 
 Ndali ti nyen ? 
 Ndali ti so a sara angu mingi awe so e yeke na “ lâ ti nda ni ” ti sioni sese ti laso . 
 Na tongana ngoi ni so ayeke gue ti hunzi , “ lâ ti ye ti ngangu ” aga na a sara si a yeke ngangu na zo ti kanga bê . 
 Bible afa kozoni awe so na lâ ti nda ni , azo ayeke duti “ azo ti ndoye tere ti ala mveni , azo ti ndoye nginza , azo so ayä iri ti ala mveni , azo ti kpengba li , awazonga , . . . azo so amû merci pëpe , azo so ayeke nzoni pëpe , azo so andoye asongo ti ala pëpe , azo so aye ti leke songo pëpe , [ ala so ayeke tene sioni tënë na iri ti amba ti ala , Fini Mbuki , 2001 ] , azo so akanga nzara ti tere ti ala pëpe , [ ala so ayeke sara pasi na amba ti ala , FM 01 ] , azo so andoye nzo ye pëpe , azo so akä aita ti ala , azo so abi bê ti ala pëpe na ye so ala sara , azo so bê ti ala aga kota mingi ” . . 
 Asioni sarango ye tongaso ayeke pusu azo ti sara aye ti kirikiri nde nde kue . 
 6 , 7 . 
 Aye wa so ayeke sioni mingi ayeke si na azo na ngoi ti e laso ? 
 Na yâ ti angu 100 so ahon , sarango ye ti kirikiri ague na li ni ngangu mingi ahon ti kozo . 
 Mbeni nda ni ayeke so wungo ti abira so azo asara na yâ ti ngoi ni so ayeke mingi ahon ti kozo . 
 Na tapande , ambeni zo ti sungo mbaï atene so na ngoi ti Use Bira so Amû Sese Kue , wungo ti azo so akui ayeke na popo ti kutu 50 ti si na kutu 60 ; na mingi ti azo so awara kuâ ayeke aturugu pëpe : a yeke akoli , awali nga na amolenge so ayeke ti ala asenge zo . 
 Ngbene ye na ngoi so bira so ahunzi , azo kutu mingi mingi awara kuâ na yâ ti abira nde nde ; ge nga , mingi ti azo so awara kuâ ayeke aturugu pëpe . 
 Satan ayeke sara si sarango ye ti kirikiri tongaso amû ndo ndali ti so lo yeke na ngonzo mingi na lo hinga so na yâ ti ngoi kete , Jéhovah ayeke hon lo biani biani na ngangu . 
 Mbeni prophétie ti Bible atene : “ Zabolo azu na sese na i na ngonzo mingi , teti lo hinga lâ ti lo angbâ mingi pëpe . ” ​ — Apocalypse 12 : 12 . 
 Ngu oko oko , nginza so azo ayeke mû laso ndali ti bira ayeke ngbundangbu mingi mingi . 
 A yeke ngangu na azo kutu mingi mingi ti wara aye so ala yeke tâ na bezoin ni na yâ ti gigi ti ala . 
 Me , tara ti bâ ye ti nzoni so azo ayeke wara tongana a mû fade anginza so kue ti sara na aye so ayeke ga na aye ti nzoni na zo ! 
 Azo ngbundangbu oko tongaso ayeke te kobe alingbi na nzara ti ala pëpe , atâa so ambeni zo ayeke na ni mingi mingi . 
 Mbeni mbeti so alondo na azo ti Bendo ti Gigi atene so wungo ti amolenge kutu oku ayeke kui ngu oko oko ndali ti akpale so aga na lege ti nzara . 
 A yeke na lege ni oko pëpe ti tene amolenge so awara mara ti kpale so ! 
 Nga , tara ti bâ wungo ti aforoto so awara kuâ ndali ti so amama ti ala abuba ngo ti ala . 
 Na ndo ti sese kue , wungo ti aforoto so amama ti ala ayeke buba ngo ti ala ngu oko oko ayeke na popo ti kutu 40 ti si na kutu 60 ! 
 So tâ ye ti sioni mingi si a sara na amolenge so ! 
 Gi zo wa la alingbi ti sara si tâ sarango ye ti mbilimbili amû ndo ? 
 Lo yeke sara ni tongana nyen ? 
 Azo ti komande awara lege pëpe ti leke gbâ ti akpale so azo ayeke wara laso ; azo alingbi nga ande pëpe ti sara si aye ni aga nzoni ahon ti kozo . 
 Mbeti ti Nzapa afa kozoni awe so fade na ngoi ti e “ azo ti sioni na azo ti handa azo aga sioni ahon , ala yeke handa azo , na azo ahanda ala . ” . 
 Sarango ye ti kirikiri na zo aga mbeni ye so azo ayeke sara lâ oko oko , na tongaso a yeke ngangu na ala ti zia lege ni . 
 Gi Nzapa oko so aye sarango ye ti mbilimbili la alingbi ti zi ni . 
 Gi lo oko la alingbi ti zi Satan , adémon nga na azo ti sioni . ​ — Jérémie 10 : 23 , 24 . 
 A yeke na lege ni ti gi bê 
 9 , 10 . 
 Ngbanga ti nyen bê ti Asaph anze ? 
 Giriri , même ambeni zo so asû Bible ahunda tere ti ala ti hinga ngbanga ti nyen ade Nzapa asara mbeni ye pëpe ti mû maboko na azo nga ti sara si tâ sarango ye ti mbilimbili amû ndo . 
 Na tapande , zia e bâ ye so asi na mbeni koli na ngoi so a sû Bible . 
 Psaume 73 : 1 asara tënë ti Asaph . 
 Asaph ni ayeke mbeni kota zo ti pikango mozoko ti mara ti Lévi na ngoi ti Gbia David wala a zia iri ti Asaph na ndo ti psaume so ngbanga ti so azo so asû ni ayeke azo ti pikango mozoko so lo Asaph ayeke lani mokonzi ti da ni . 
 Asaph na amolenge ti lo asû lani gbâ ti abia so azo ayeke he ni na ngoi so azo ayeke bungbi lani ti voro Jéhovah . 
 Ye oko , a si na mbeni ngoi , bê ti zo ti sungo psaume so anze na kusala ti Nzapa so lo yeke sara . 
 Lo bâ gbâ ti akungba so azo ti sioni ayeke wara nga lo bâ so ala yeke na ngia mingi na yâ ti fini ti ala nga ala wara aye ti sioni pëpe na peko ti aye so ala yeke sara . 
 E diko atene : “ Bê asara mbi tënë ti azo ti fandara , tongana mbi bâ ye ti azo ti sioni awu mingi . 
 Sana asara ala pëpe juska lâ ti kui ti ala , ngangu ti ala angbâ . 
 Ala yeke na vundu tongana ambeni zo pëpe ; na ye asara ala tongana ambeni zo pëpe . ” . 
 Me , a si na mbeni ngoi , zo ti sungo psaume so abâ so bango ndo ti lo ayeke na lege ni pëpe . 
 Lo tara ti leke bango ndo ti lo , me mbeni ye ayeke dä so lo gbu nda ni kue pëpe : Ngbanga ti nyen azo ti sioni ayeke kö pëpe lengo ti aye ti sioni so ala sara ? 
 Ngbanga ti nyen si gi azo ti mbilimbili la ayeke bâ pasi ? 
 Ye wa Asaph zo ti sungo psaume ahinga na nda ni ? 
 Na nda ni , koli so , so ayeke be - ta - zo ahinga ye so ayeke ku azo ti sioni : lo hinga so Jéhovah ayeke bâ ande lege ti ye so ala sara . 
 David atene : “ Ku L’Eternel , na mo ngbâ na lege ti Lo , na fade Lo yä iri ti mo si sese ni aga ye ti mo ; fade mo bâ lâ ti lungulango azo ti sioni . ” ​ — Psaume 37 : 9 , 11 , 34 . 
 ( a ) Ye wa Jéhovah aleke na bê ti lo ti sara ndali ti aye ti sioni nga na ti aye ti kirikiri so azo ayeke sara ? 
 ( b ) Mo tene ti mo nyen na ndo ye so Jéhovah aleke ti sara ti zi kpale ti sarango ye ti kirikiri ? 
 Ti tâ tënë ni , Jéhovah aleke na bê ti lo ti tene , na ngoi so alingbi , lo zi aye ti sioni nga na aye ti kirikiri so aga na pekoni na ndo ti sese . 
 A yeke nzoni ti tene même aChrétien so ayeke be - ta - zo adabe ti ala lakue na ye so . 
 Jéhovah aga nduru awe ti zi azo kue so asara ye ague nde na ye so bê ti lo aye nga lo yeke futa ande azo so asara ye alingbi na ye so lo ye . 
 “ Lê ti Lo abâ amolenge ti zo , na ndole ti Lo atara ala . 
 L’Eternel atara azo ti mbilimbili ; me Lo ke zo ti sioni na zo so andoye sioye ti ngangu . 
 Fade Lo sara si son atï na ndo azo ti sioni legeoko tongana ngu so apika . . . lê ti wâ , na soufre , na pupu ti wâ . . . 
 Teti L’Eternel ayeke mbilimbili , Lo ndoye kusala ti mbilimbili . ” ​ — Psaume 11 : 4 - 7 . 
 Mbeni fini sese ti mbilimbili 
 13 , 14 . 
 Ngbanga ti nyen sarango ye ti mbilimbili nga na fango ngbanga ti mbilimbili ayeke mû ande ndo na yâ ti fini sese ? 
 Na pekoni so Jéhovah afuti sioni sese ti laso , so ayeke na gbe ti ngangu ti Satan , lo yeke sara si mbeni pendere fini sese abâ gigi . 
 Fini sese so ayeke duti ande na gbe ti ngangu ti komande ti Royaume ti yayu , so Jésus afa na adisciple ti lo ti sambela ndali ni . 
 Fade sarango ye ti mbilimbili nga na fango ngbanga ti mbilimbili ayeke mû ande place ti sarango ye ti sioni nga na sarango ye ti kirikiri . 
 Na ngoi ni so , atënë ti yâ ti sambela so ayeke ga ande tâ tënë kue : “ E ye royaume ti Mo aga . 
 E ye ala sara na sese ye so bê ti Mo aye legeoko tongana ala sara na yayu . ” ​ — Matthieu 6 : 10 . 
 Bible afa na e mara ti ngorogbia wa e yeke ku ni , mbeni ngorogbia so azo kue so aye sarango ye ti mbilimbili aye ti wara ni . 
 Atënë ti Psaume 145 : 16 ayeke ga ande tâ tënë kue ; versê ni atene : “ Mo [ Jéhovah Nzapa mo ] lungula maboko ti Mo , na Mo mû ye alingbi na nzara ti ye kue so ayeke na fini . ” 
 Na ndo ni , Esaïe 32 : 1 atene : “ Bâ , fade gbia [ Jésus Christ na yayu ] akomande na lege ti mbilimbili , na amokonzi [ azo so ayeke sara kusala na iri ti Christ na sese ] akomande na lege ti fango ngbanga ti mbilimbili . ” 
 Na ndo ti Gbia Jésus Christ , Esaïe 9 : 6 afa kozoni awe atene : “ Fade nda ti wungo ti royaume ti Lo na ti siriri ayeke pëpe , na ndo trône ti David , na ndo royaume ti Lo , ti sara si royaume ni akpengba , na ti bata royaume ni na lege ti fango ngbanga ti mbilimbili , na sarango ye mbilimbili , a komanse laso même juska lakue lakue . 
 Fade L’Eternel Ti Sabaoth asara ye so na lege ti nzara ti bê ti Lo . ” 
 Mo bâ tere ti mo so mo yeke duti ande na gbe ti ngorogbia ti mbilimbili so ? 
 Ye wa Jéhovah ayeke sara ande ndali ti azo na yâ ti fini sese ? 
 Na yâ ti fini sese , mbeni nda ti tene oko ayeke duti ande dä pëpe ti tene e sara tënë ti ye so Zo - ti - fa - tene 4 : 1 asara tënë ni ge , atene : “ Tongaso mbi kiri , mbi bâ ye ti ngangu kue so zo asara na azo na gbe ti lâ . 
 Mbi bâ ngule ti ala so azo asara ngangu na ala , na zo ti lungula vundu ti ala ayeke pëpe . 
 Azo ti ngangu asara ngangu na ala , na zo ti lungula vundu ti ala ayeke pëpe . ” 
 Ti tâ tënë ni , teti so mongoli ti e ayeke mbilimbili - kue pëpe , a yeke ngangu na e ti gbu nda ti apendere ye so ayeke duti ande na yâ ti fini sese ti mbilimbili so . 
 Aye ti sioni ayeke duti ande dä mbeni pëpe . 
 Nde na so , lâ oko oko , e yeke wara gbâ ti aye ti nzoni . 
 Biani , Jéhovah ayeke zi ande aye kue so ayeke sara sioni na azo , na lo yeke sara ande ni na mbeni lege so e ku tere ti e na ni pëpe . 
 A yeke tâ na lege ni so Jéhovah Nzapa apusu bazengele Pierre ti tene : “ Na lege ti zendo ti Lo , e yeke ku ayayu ti fini na sese ti fini so mbilimbili aduti na yâ ni . ” ​ — 2 Pierre 3 : 13 . 
 Na lege wa “ ayayu ti fini ” abâ gigi awe ? 
 Na lege wa a yeke leke laso “ sese ti fini ” ? 
 Biani , “ ayayu ti fini ” ayeke ngorogbia ti Nzapa so ayeke na yayu na so Jésus Christ ayeke komande na ndo ni , na a bâ gigi awe . 
 Na lâ ti nda ni so , ayeke bungbi azo so ayeke duti ande gunda ti “ sese ti fini ” , so ti tene mbeni fini bungbi ti azo ti mbilimbili . 
 Wungo ti ala aga nduru na kutu mbasambala , ala yeke na yâ ti akodoro 235 tongaso nga ala yeke na yâ ti akongregation 100 000 tongaso . 
 Azo kutu mingi so ayeke manda ye na ndo akpengba - ndia ti Jéhovah so ayeke mbilimbili , na ye ti pekoni ayeke so ndoye asara si ala duti beoko na ndo ti sese kue . 
 Ngbene ye so azo ayeke na sese , azo abâ dutingo beoko ti awakua ti Jéhovah nzoni mingi na dutingo ti ala so achangé pëpe . 
 Beoko so ala yeke na ni ahon ye kue so azo ti sese so Satan ayeke mokonzi ni ayeke sigigi na ni ti mû lege na ala ti duti beoko . 
 Mara ti ndoye nga na dutingo beoko so afa kozoni awe pendere ngoi so e yeke hinga ande ni na yâ ti fini sese ti Nzapa , so fade sarango ye ti mbilimbili ayeke mû ande ndo dä . ​ — Esaïe 2 : 2 - 4 ; Jean 13 : 34 , 35 ; aColossien 3 : 14 . 
 Satan ayeke sö benda pëpe 
 Ngbanga ti nyen Satan ayeke sö ande benda pëpe na ngoi ti ndangba bira so lo yeke sara na awakua ti Jéhovah ? 
 Na yâ ti kete ngoi , Satan na azo ti lo ayeke londo ande ti sara bira na azo ti Jéhovah ti gi ti hunzi ala . 
 Ye so ayeke duti ande mbeni mbage ti ye so Jésus airi ni “ kota ye ti vundu ” , so mara ni “ ayeke giriri pëpe , na lâ ti komansema ti sese juska fadeso ; biani , fade ye tongaso alingbi si mbeni lâ oko pëpe . ” . 
 Satan ayeke sö ande benda ? 
 Ên - ën . 
 Mbeti ti Nzapa adë bê ti e , atene : “ L’Eternel aye fango ngbanga ti mbilimbili , azo ti Lo ti nzobe , Lo zia ala pëpe ; Lo bata ala lakue , me fade A lungula ahale ti azo ti sioni . 
 Sese ni aga ye ti héritier ti azo ti mbilimbili , na fade ala duti dä lakue . ” ​ — Psaume 37 : 28 , 29 . 
 ( a ) Nzapa ayeke sara ande nyen na ngoi so Satan ayeke ga ti sara bira na azo ti Lo ? 
 ( b ) E bâ fade ye so Bible atene na ndo lege so sarango ye ti mbilimbili ayeke mû ande ndo . 
 Ye so amû maboko na mo tongana nyen ? 
 Bira so Satan na azo ti lo ayeke londo ande ti sara na awakua ti Jéhovah ayeke so bê ti Jéhovah mingi . 
 Jéhovah afa kozoni awe na lege ti Zacharie , lo tene : “ Zo so andu mo , lo ndu lê ti L’Eternel mveni . ” . 
 A yeke tongana ti so zo akpo lê ti Jéhovah . 
 Na ye so ayeke sara si Jéhovah ayeke londo ande hio ti sara ye na lo yeke futi azo kue so ayeke sara bira na awakua ti lo . 
 Ahon tanga ti azo kue na ndo ti sese , awakua ti Jéhovah ayeke fa ndoye , ala yeke duti beoko , ala yeke duti na siriri nga ala yeke kpe ndia . 
 Tongaso , a yeke na lege ni oko pëpe so Satan na azo ti lo aga ti sara bira na ala . 
 Jéhovah so “ aye fango ngbanga ti mbilimbili ” ayeke yeda ande na mara ti ye tongaso pëpe . 
 Na ngoi so Jéhovah ayeke londo ande ti zi awakua ti lo , lo yeke futi biaku biaku awato ti ala , lo yeke sara si sarango ye ti mbilimbili amû ndo kue nga lo yeke sö fini ti azo so avoro gi lo oko so ayeke tâ Nzapa . 
 So atâ pendere ye si e yeke bâ ande ni na yâ ti ngoi kete ! ​ — aProverbe 2 : 21 , 22 . 
 Mo yeke kiri tënë tongana nyen ? 
 • Ngbanga ti nyen sarango ye ti kirikiri amû ndo ? 
 • Tongana nyen Jéhovah ayeke zi ande sarango ye ti kirikiri na ndo ti sese ? 
 • Ye wa agbu bê ti mo mingi na yâ ti article so na ndo lege so sarango ye ti mbilimbili ayeke mû ande ndo ? 
 [ Foto na lembeti 15 ] 
 Azo asara aye ti sioni mingi kozoni na Moa ; nga na “ lâ ti nda ni ” so , azo asara aye ti sioni mingi 
 [ Foto na lembeti 16 , 17 ] 
 Na yâ ti fini sese ti Nzapa , aye ti mbilimbili ayeke mû ande place ti aye ti sioni 
 Ababâ na amama , ala fa ye na amolenge ti ala na ndoye 
 “ A lingbi i sara ye kue na lege ti ndoye . ” ​ — 1 ACORINTHIEN 16 : 14 . 
 Na ngoi ti dungo molenge ti ala , ye wa ayeke si na ababâ na amama ? 
 MINGI ti ababâ na amama ayeda so ngoi so a dü na mbeni molenge alingbi ti duti mbeni ngoi ti kota ngia so ahon atanga ni kue . 
 Mbeni mama so iri ti lo ayeke Aleah atene : “ Na ngoi so mbi bâ molenge ti mbi ti wali so mbi dü lo fini fini , mbi yeke na kota ngia mingi . 
 Mbi pensé so ade mbi bâ mbeni molenge so ayeke pendere tongana lo pëpe . ” 
 Ye oko , mara ti ngoi ti kota ngia tongana ti so alingbi ti ga mbeni ngoi ti gingo bê teti ababâ na amama . 
 Koli ti Aleah atene : “ Ye so mbi yeke gi bê ti mbi dä mingi ayeke ti bâ wala mbi lingbi ti fa ye na molenge ti mbi ti wali nzoni si lo luti na gbele atara so lo yeke wara ande na yâ ti fini ti lo . ” 
 Ababâ na amama mingi ayeke na mara ti gingo bê so nga ala bâ so ala yeke na bezoin ti fa ye na amolenge ti ala na ndoye . 
 Ye oko , ababâ na amama so ayeke aChrétien , so ayeke na nzara ti fa ye na amolenge ti ala na ndoye , ayeke tingbi na akpale . 
 Ambeni akpale ni ayeke so wa ? 
 Akpale wa ababâ na amama ayeke tingbi na ni ? 
 E lï fadeso mingi na yâ ti lâ ti nda ni ti sioni sese ti laso . 
 Tongana ti so a fa ni kozo awe , sese asi singo na azo so ayeke sara ye na ndoye pëpe . 
 Même na popo ti azo ti sewa oko , ala ‘ ndoye asongo ti ala pëpe , ’ nga ala ga “ azo so amû merci pëpe , azo so ayeke nzoni pëpe , . . . azo so akanga nzara ti tere ti ala pëpe , azo so ahili , ” wala azo so asara pasi na amba ti ala . 
 Ti duti lâ oko oko na popo ti mara ti azo tongaso alingbi ti sara ngangu na ndo ti asarango ye ti azo ti asewa so ayeke aChrétien na mbage ti amba ti ala . 
 Na ndo ni , ababâ na amama ayeke tiri na awokongo ti ala so asara si a yeke ngangu na ala ti kanga bê , so ayeke pusu ala ti tene mbeni tënë so ala ye fade pëpe ti tene ni . 
 Wokongo so ayeke sara nga si a yeke ngangu na ala ti bâ yâ ti aye nzoni . ​ — aRomain 3 : 23 ; Jacques 3 : 2 , 8 , 9 . 
 Ababâ na amama alingbi ti sara nyen ti tene amolenge ti ala aduti na ngia ? 
 Atâa akpale so kue , ababâ na amama alingbi ti sara si amolenge ti ala ayeke na ngia nga ayeke na kpengba songo na Jéhovah . 
 Ala yeke sara ni na lege wa ? 
 Na sarango ye alingbi na wango ti Bible so atene : “ A lingbi i sara ye kue na lege ti ndoye . ” . 
 Ti tâ tënë ni , ndoye ayeke “ kamba so alingbi kue , so atingbi ” azo . 
 Zia e bâ ambage ota ti ndoye so bazengele Paul asara tënë na ndo ni na yâ ti kozo lettre so lo tokua na aChrétien ti Corinthe . 
 Nga , e yeke sara ande lisoro na ndo ambeni mbilimbili lege so ababâ na amama alingbi ti sara ye alingbi na ambage nde nde ti ndoye so na ngoi so ala yeke fa ye na amolenge ti ala . ​ — 1 aCorinthien 13 : 4 - 8 . 
 A hunda ti tene ababâ na amama akanga bê 
 Ngbanga ti nyen a yeke nzoni ababâ na amama akanga bê ? 
 Paul atene : “ Ndoye anze fade pëpe . ” . 
 Tënë ti yanga ti Grec so a kiri pekoni na yâ ti versê so na bê so “ anze fade pëpe ” aye ti sara tënë ti kangango bê nga na sarango ngonzo hio pëpe . 
 Ngbanga ti nyen ababâ na amama ayeke na bezoin ti kanga bê ? 
 Mingi ti ababâ na amama alingbi ti pensé na gbâ ti aye so alingbi ti pusu ala ti kanga bê . 
 Zia e bâ gi ambeni . 
 Fani mingi , amolenge ayeke hunda lege mingi ti wara ye so ala sara nzara ni . 
 Même tongana ababâ na amama ake na kuru go so ala yeke sara ye ni so pëpe , amolenge ni alingbi ti ngbâ lakue ti hunda ti tene ababâ na amama ni ayeda na ni . 
 Amolenge so ngu ti ala alondo na ngu 13 ti si na 19 alingbi ti fa gbâ ti araison so a yeke nzoni ababâ na amama amû lege na ala ti sara ye so ababâ na amama ni ahinga so ayeke ye ti buba . 
 Tongana ti so e kue e yeke sara , fani mingi amolenge ayeke kiri ti sara afaute so ala sara kozo awe . ​ — Psaume 130 : 3 . 
 Ye wa alingbi ti mû maboko na ababâ na amama ti kanga bê ? 
 Ye wa alingbi ti mû maboko na ababâ na amama ti kanga bê na yâ sarango ye ti ala na mbage ti amolenge ti ala ? 
 Gbia Salomon atene : “ Hingango nda ti ye asara si ngonzo agbu zo fade pëpe . ” . 
 Tongana ababâ na amama adabe ti ala so ândö ala kue ayeke ‘ sara tënë tongana amolenge , ala gi nda ti ye tongana amolenge , ala bi bê ti ala tongana amolenge , ’ a yeke mû maboko na ala ti hinga nda ni so amolenge ti ala ayeke sara mbeni ye . 
 Ababâ na amama , ala dabe ti ala so ândö ala yeke hunda na ababâ na amama ti ala mingi ti zia lege na ala ti sara mbeni ye so ayeke ye ti buba ? 
 Na ngoi so ala de maseka mingi , ala pensé lâ oko pëpe so ababâ na amama ti ala ahinga pëpe ye so agbu bê ti ala wala akpale ti ala ? 
 Tongana a yeke tongaso , ala hinga awe nda ni so amolenge ti ala ayeke sara ye tongana ti so ala yeke bâ . 
 Ala hinga nga ngbanga ti nyen a hunda ti tene ala ngbâ lakue ti dabe ti amolenge ni na ndo ti adesizion so ala mû . 
 A yeke nzoni ti hinga so Jéhovah atene lani na azo ti Israël ti “ fa ” ndia ti lo na amolenge ti ala . 
 Tënë ti yanga ti Hébreu so a kiri pekoni na “ fa ” , aye ti tene “ ti kiri na ndo ti mbeni tënë ” , “ ti tene mbeni tënë fani mingi ” nga “ ti sara si tënë ni agbu bê ti zo . ” 
 Ye so aye ti fa so a hunda na ababâ na amama ti kiri fani mingi na ndo ti mbeni tënë kozoni ti tene amolenge ti ala abâ nene ti sara ye alingbi na andia ti Nzapa . 
 Mingi ni , a hunda nga ti kiri na ndo ti mbeni tënë kozoni ti tene mbeni zo amanda ye dä . 
 Ngbanga ti nyen mbeni babâ wala mbeni mama so ahinga ti kanga bê ayeke pëpe mbeni zo so ayeke zia lege na molenge ti lo ti sara ye kue so bê ti lo aye ? 
 Ye oko , ti duti mbeni babâ wala mbeni mama so ahinga ti kanga bê aye pëpe ti tene so lo yeke zia lege na molenge ti lo ti sara ye kue so bê ti lo aye . 
 Mbeti ti Nzapa awa e atene : “ Molenge so ala zia lo senge , lo mû kamene na mama ti lo . ” 
 Ti kanga lege na mara ti ye tongaso ti si , oko versê ni atene : “ Keke ti sengo na azo na tënë ti zingo amû ndara . ” . 
 Ngoi na ngoi , amolenge alingbi ti tene so ababâ na amama ayeke na droit pëpe ti suku na ala . 
 Mbeni mara ti ngorogbia ayeke dä so a hunda ti tene azo so ayeke komande azia lege na azo so ala yeke komande na ndo ti ala ti fa na ala lege so a yeke nzoni ala komande na azo ni . 
 Me , na yâ ti asewa ti aChrétien , a yeke na amolenge pëpe ti fa na ababâ na amama ti ala lege so a yeke nzoni a komande ala na ni . 
 Nde na so , Jéhovah so ayeke Kota Mokonzi ti sewa amû na ababâ na amama droit ti fa ye na amolenge ti ala nga ti wa ala na ndoye . 
 Biani , wango molenge ague oko na mbeni use mbage ti ndoye so Paul asara tënë ni . 
 Lege ti wa molenge na ndoye 
 Ngbanga ti nyen ababâ na amama so ayeke na nzobe ayeke wa amolenge ti ala ? 
 Wango molenge andu aye wa ? 
 Paul atene so “ ndoye . . . asara be - nzoni ” . . 
 Ababâ na amama so ayeke biani na nzobe ayeke wa amolenge ti ala na lege so ala yeke woko pëpe na ndo ti andia so ala lu . 
 Na sarango tongaso , ala yeke mû tapande ti Jéhovah . 
 Paul atene : “ Zo so [ Jéhovah , MN ] andoye lo , Lo wa lo . ” 
 Bâ so wango zo so Bible asara tënë ni ge aye gi pëpe ti sara tënë ti sengo ndo . 
 A ye ti sara tënë ti fango ye na zo . 
 Ngbanga ti nyen a yeke mû mara ti wango tongaso na mbeni zo ? 
 Paul atene : “ Wango ni so alë lengo ti siriri ti mbilimbili teti ala so azia bê ti ala na wango ni . ” . 
 Tongana na nzobe , ababâ na amama afa ye na amolenge ti ala ague oko na ye so Nzapa aye , ala yeke sara si lege azi na amolenge ni ti ga azo so aye siriri nga so ayeke sara ye na lege ni na ngoi so ala ga kota . 
 Tongana amolenge ayeda na “ wango tënë ti L’Eternel ” , ala yeke wara ndara , hingango ye nga na ngangu ti bango yâ ti aye nzoni ; na aye so ayeke kota ye mingi ahon argent na lor . ​ — aProverbe 3 : 11 - 18 . 
 Fani mingi , ye wa ayeke si tongana ababâ na amama awa amolenge ti ala pëpe ? 
 Na mbage , tongana ababâ na amama ake ti wa amolenge ti ala , ye so ayeke fa so ala sara ye na nzobe pëpe . 
 Jéhovah apusu Salomon ti tene : “ Zo so ase molenge ti lo na keke pëpe , lo ke lo , me zo so andoye molenge ti lo , fade lo se lo na lege ni . ” . 
 Fani mingi , amolenge so ababâ na amama ti ala awa ala pëpe aga azo ti kion nga ala yeke na ngia pëpe na ngoi so ala ga kota . 
 Nde na so , amolenge so ababâ na amama ti ala ayeke sara ye na nzobe me awoko pëpe na ndo ti andia so ala lu ayeke wara anzoni note na ekole , ayeke mä tere nzoni na amba ti ala nga ayeke na ngia . 
 Ti tâ tënë ni , ababâ na amama so awa amolenge ti ala afa so ala yeke sara ye na nzobe na mbage ti amolenge ni . 
 Aye wa ababâ na amama so ayeke aChrétien ayeke fa na amolenge ti ala ? 
 A yeke nzoni amolenge abâ aye so a hunda na ala so tongana nyen ? 
 Ti wa amolenge na nzobe nga na ndoye aye ti tene nyen ? 
 A ye ti tene so a yeke nzoni ababâ na amama asara lisoro na amolenge ni ti fa na ala ambilimbili ye so ala ku na mbage ti ala . 
 Na tapande , ababâ na amama so ayeke aChrétien ayeke fa na amolenge ti ala na ngoi so ala de kete akozo kpengba - ndia ti Bible nga na nene ti mû mbage ti ala na yâ ti akusala nde nde so andu tâ vorongo . 
 A lingbi amolenge ahinga so a ku na mbage ti ala ti sara ye alingbi na aye so ababâ na amama ti ala afa na ala . 
 10 , 11 . 
 Ngbanga ti nyen ayeke nzoni ababâ na amama abi bê na ndo ti aye so agbu bê ti amolenge ti ala na ngoi so ala yeke lu andia teti sewa ni ? 
 Ye oko , na ambeni ngoi , ababâ na amama alingbi ti sara lisoro na amolenge ti ala na ndo ti andia so ala ye ti lu ni . 
 Tongana amolenge ni alingbi ti fa tënë ti bê ti ala na ndo ti andia so , a lingbi ti sara si ala yeda ti sara ye alingbi na ni . 
 Na tapande , tongana ababâ na amama amû desizion ti fa mbeni ngbonga so a lingbi amolenge ni akiri na yanga - da , ala lingbi ti soro mbeni mbilimbili ngbonga so a hunda na amolenge ni ti kiri . 
 Wala , ababâ na amama alingbi ti zia lege na amolenge ni ti fa ngbonga so ala ye ti kiri na ni nga na nda ni so ala soro ngbonga ni so . 
 Na pekoni , ababâ na amama ni alingbi ti fa ngbonga so ala ye ti tene amolenge ni akiri na yanga - da nga na nda ni so ala bâ so a yeke na lege ni . 
 Fani mingi a yeke si so ababâ na amama amä tere pëpe na amolenge ti ala na ndo ti ambeni ye . 
 Tongana a yeke tongaso , ye wa ababâ na amama alingbi ti sara ? 
 Na yâ ti ambeni ye , ababâ na amama alingbi peut - être ti bâ so a yeke nzoni ti yeda na ye so amolenge ti ala ahunda tongana a gue nde pëpe na akpengba - ndia ti Bible . 
 Ye so aye ti tene so ababâ na amama ake ti sara ye alingbi na ngangu ti komande so a mû ni na ala ? 
 Ti kiri tënë na hundango tënë so , zia e bâ lege so Jéhovah asara ye na ndoye na ngangu ti komande ti lo na mbage ti Lot na sewa ti lo . 
 Na pekoni so a - ange asigigi na Lot , wali ti lo nga na amolenge ti lo ti wali na gigi ti kodoro ti Sodome , a - ange ni atene na ala , ala tene : “ Mo kpe na tere ti hoto , si wâ agbi mo pëpe . ” 
 Ye oko , Lot akiri tënë , lo tene : “ O ! 
 tongaso pëpe , seigneur ti mbi ! ” 
 Na pekoni , Lot afa ye so lo ye ti sara , lo tene : “ Mo bâ fadeso kodoro so ayeke nduru si mbi lingbi kpe dä , na ayeke kete kodoro . 
 O zia mbi kpe kâ ( so ayeke kete [ ye ] pëpe ? ) ” 
 Jéhovah akiri tënë tongana nyen ? 
 Jéhovah atene : “ Mo bâ , mbi yeda na ye so nga . ” . 
 Ye so aye ti fa so Jéhovah ake ti sara ye na ngangu ti komande ti lo ? 
 Oko pëpe ! 
 Nde na so , lo bi bê na ndo ti ye so Lot ahunda nga lo soro ti sara nzobe na lo na ndo ti tënë so . 
 Tongana mo yeke mbeni babâ wala mbeni mama , ambeni ngoi ayeke dä so mo lingbi ti bi bê na ndo ti aye so agbu bê ti amolenge ti mo na ngoi so mo yeke lu andia teti sewa ni ? 
 Ye wa ayeke sara si mbeni molenge abâ so lo duti nzoni ? 
 Ti tâ tënë ni , a yeke nzoni amolenge ahinga andia so babâ na mama alu ; me a yeke nga nzoni mingi ti tene ala hinga ye so ayeke si na ala tongana ala sara ye alingbi na andia ni pëpe . 
 Na pekoni so ababâ na amama asara lisoro na amolenge ti ala nga amolenge ni ahinga ye so ayeke si na ala tongana ala ke ti sara ye alingbi na andia ni , a lingbi ababâ na amama asara ye alingbi na ye so ala tene . 
 Ababâ na amama ayeke sara ye na nzobe pëpe tongana ala tene na amolenge ti ala so ala yeke se ala tongana ala ke yanga , me ababâ na amama ni asara ye alingbi na tënë ti yanga ti ala ni pëpe . 
 Bible atene : “ Teti a fâ ngbanga fade pëpe na ndo sio kusala , tongaso bê ti amolenge ti azo akpengba ti sara sioni . ” . 
 Biani , mbeni babâ wala mbeni mama alingbi ti ke ti se molenge ti lo na lê ti azo wala na lê ti amba ti lo ndali ti so sarango tongaso ayeke sara si kamême agbu molenge ni . 
 Me , tongana amolenge ahinga so tongana ababâ na amama ti ala atene en , a yeke en , na tongana ala tene ên - ën , a yeke ên - ën , a yeke sara si ala duti nzoni ahon ti kozo . 
 Na ndo ni , a yeke sara si ala ne ababâ na amama ti ala na ala ye ala ahon ti kozo . ​ — Matthieu 5 : 37 . 
 13 , 14 . 
 Na lege wa ababâ na amama alingbi ti mû tapande ti Jéhovah na ngoi so ala yeke fa ye na amolenge ti ala ? 
 Tongana mo ye ti sara ye na nzobe na ngoi so mo yeke se mbeni molenge , a lingbi sengo ndo ni nga na lege so mo yeke sara ni alingbi na sarango ye ti molenge ni . 
 Paméla adabe ti lo , lo tene : “ E yeke na amolenge use . 
 Tongana e ye ti se ala , e yeke se ala alingbi na sarango ye ti ala oko oko . 
 Sengo ndo so aga na ye ti nzoni na mbeni molenge , a ga pëpe na ye ti nzoni na mbeni nde . ” 
 Koli ti lo Larry atene : “ Li ti kota molenge ti e ti wali akpengba mingi , na a hunda ti se lo alingbi na kpengbango li ti lo ni . 
 Ye oko , ngambe ti lo ti wali ayeke mä ndo hio mingi tongana e suku na lo kete ; na même gi na bango lê ti e , lo yeke hinga so ye so lo yeke sara anzere na e pëpe . ” 
 Biani , ababâ na amama so ayeke sara ye na nzobe ayeke sara ngangu ti hinga sengo ndo so ayeke ga na ye ti nzoni na amolenge ti ala oko oko kue . 
 Jéhovah azia mbeni nzoni tapande na ababâ na amama na lege so lo hinga ando so awakua ti lo oko oko kue akpengba dä nga na ando so ala woko dä . 
 Na ndo ni , na ngoi so Jéhovah aye ti se awakua ti lo , lo yeke sara ye ahon ndo ni pëpe wala lo yeke woko pëpe na ndo ti akpengba - ndia ti lo . 
 Nde na so , lo yeke se ala lakue “ na lege ti ngbanga , ” so ti tene lo yeke se ala alingbi na ni . 
 Ababâ na amama , ala hinga ando so amolenge ti ala akpengba dä nga na ando so ala woko dä ? 
 Ala lingbi ti sara kusala na hingango ye so na nzobe nga na mbeni lege so ayeke ga na ye ti nzoni na amolenge ni na ngoi so ala yeke fa ye na ala ? 
 Tongana ala yeke sara tongaso , ala yeke fa so ala ye amolenge ti ala mingi . 
 Wa amolenge ti fa tënë ti bê ti ala 
 15 , 16 . 
 Na lege wa ababâ na amama alingbi ti wa amolenge ti ala ti sara lisoro polele ? 
 Kode wa ala bâ so ayeke ga na ye ti nzoni mingi ? 
 Mbeni mbage ti ndoye ayeke so ndoye “ awara ngia na ye ti kirikiri pëpe , me ndoye awara ngia na tene - biani ” . . 
 Na lege wa ababâ na amama alingbi ti fa na amolenge ti ala ti ndoye ye so ayeke mbilimbili na ayeke tâ tënë ? 
 Kozo ye so ala lingbi ti sara ti pusu amolenge ti sara ni ayeke ti wa ala ti fa tënë ti bê ti ala polele , même tongana ye so amolenge ni atene alingbi ti sö bê ti ababâ na amama ni . 
 A yeke na lege ni ti tene ababâ na amama aduti na ngia tongana tënë ti bê ti amolenge ti ala ague oko na akpengba - ndia ti Nzapa so ayeke mbilimbili . 
 Ye oko , na ambeni ngoi , tënë so mbeni molenge atene alingbi ti fa so lo yeke na nzara ti sara ye so ayeke kirikiri . 
 A yeke nzoni ababâ na amama asara ye tongana nyen ? 
 Kozo ye so ala lingbi peut - être ti bi bê ti ala dä ayeke ti se amolenge ti ala hio ndali ti so ala fa mara ti bibe so . 
 Tongana ababâ na amama asara ye tongaso , amolenge ni alingbi ti bâ so a yeke nzoni ala tene gi aye so ababâ na amama ti ala ayeke na nzara ti mä ni . 
 Ti tâ tënë ni , tongana mbeni molenge atene mbeni tënë na yekiango ndo pëpe , a yeke nzoni ti tene gi na lê ni lê ni a fa na lo ti sara tënë na yekiango ndo . 
 Me , kangbi ayeke na popo ti fango na molenge tongana nyen ti sara tënë na yekiango ndo nga na fango na lo ye so a lingbi lo tënë . 
 Tongana nyen ababâ na amama alingbi ti wa amolenge ti ala ti fa tënë ti bê ti ala ? 
 Aleah so e sara tënë ti lo fade atene : “ E sara si azo kue abâ so ala lingbi ti sara lisoro polele . 
 E sara ni na lege so e yeke sara ye ahon ndo ni pëpe tongana amolenge ti e atene mbeni tënë so alingbi ti sara si e gi bê ti e . ” 
 Mbeni babâ so iri ti lo ayeke Tom atene : “ E wa molenge ti e ti wali ti fa na e atënë ti bê ti lo , même tongana lo yeda pëpe na ye so e tene . 
 E bâ so tongana e fâ lakue tënë na yanga ti lo nga e gbu lo na ngangu ti sara ye so e ye , bê ti lo ayeke so nga a yeke sara si lo yeke tene na e pëpe tâ ye so ayeke na bê ti lo . 
 Na mbage , e bâ so tongana e mä lo , a yeke sara si lo mä e . ” 
 Biani , a yeke nzoni amolenge amä yanga ti ababâ na amama ti ala . 
 Me , ti sara lisoro polele ayeke mû lege na ababâ na amama ti mû maboko na amolenge ti ala ti hinga tongana nyen ti gbu li ti ala . 
 Vincent so ayeke na amolenge osio atene : “ Fani mingi , e yeke sara tënë polele na ndo ti aye ti nzoni nga na aye ti sioni so alingbi ti si tongana zo asara mbeni ye . 
 A yeke mû lege na amolenge ni ti bâ ye so a lingbi ala sara . 
 Ye so amû maboko na amolenge ti e ti hinga tongana nyen ti gbu li ti ala . ” ​ — aProverbe 1 : 1 - 4 . 
 Ye wa a yeke nzoni ababâ na amama ahinga ni ? 
 Ti tâ tënë ni , mbeni babâ wala mbeni mama so alingbi ti sara ye tâ gi tongana ti so Bible afa na ndo tënë ti batango amolenge ayeke dä pëpe . 
 Me , hinga so amolenge ti mo ayeke bâ na nene mingi ngangu kue so mo yeke sara ti fa ye na ala na be - nze - pepe , na nzobe nga na ndoye . 
 Jéhovah ayeke iri biani tënë nzoni na ndo ti ngangu kue so mo yeke sara . 
 Ababâ na amama kue so ayeke aChrétien ayeke sara ngangu ndali ti so ala ye ti tene amolenge ti ala amanda ti ye Jéhovah tongana ti so ala ababâ na amama ni ayeke sara . 
 Ala yeke sara tongana nyen ti tene amolenge ti ala aye Jéhovah ? 
 E yeke sara ande ambeni mbilimbili tënë na ndo ni na yâ ti article ti peko . 
 Mo dabe mo na ni ? 
 • Na lege wa ti bâ yâ ti aye nzoni ayeke mû maboko na mbeni babâ wala mbeni mama ti kanga bê ? 
 • Na lege wa nzobe ague oko na wango zo ? 
 • Ngbanga ti nyen a yeke kota ye ti sara lisoro polele na amolenge ti mo ? 
 [ Afoto na lembeti 25 ] 
 Ababâ na amama , ala lingbi ti dabe ti ala na ye so ala yeke sara lani na ngoi so ala de kete ? 
 [ Foto na lembeti 26 ] 
 Mo yeke wa amolenge ti mo ti sara lisoro polele ? 
 Fa na amolenge ti mo ti ye Jéhovah 
 “ Amolenge so mo dü ala na lâ ti pendere ti mo , ala yeke legeoko tongana kondoro na maboko ti zo ti ngangu . ” ​ — PSAUME 127 : 4 . 
 1 , 2 . 
 Na lege wa amolenge ayeke tongana ‘ akondoro na maboko ti zo ti ngangu ’ ? 
 MBENI zo ti pikango kokora ayeke leke tere ti lo ti pika mbeni ye . 
 Lo zia lê ti kokora ni na tere ti keke ni na lo gboto kamba ni . 
 Atâa so gbotongo ni asara si maboko ti lo aso , lo mû ngoi ti lo ti bâ ye so lo ye ti pika ni nzoni . 
 Na pekoni , lo pika kokora ni . 
 Lê ti kokora ni ayeke wara ande ye so lo ye ti pika ni ? 
 Aye mingi ayeke sara si lê ti kokora ni ayeke wara ande ye so lo ye ti pika ni wala ayeke wara ni pëpe . 
 Na tapande , wapikango kokora ni ayeke na kode mingi ? 
 Pupu ayeke sara ? 
 Lê ti kokora ni aba wala aba pëpe ? 
 Gbia Salomon ahaka amolenge na alê ti kokora , wala ‘ akondoro na maboko ti zo ti ngangu . ’ . 
 Bâ tongana nyen a tene amolenge ayeke tongana alê ti kokora . 
 Mbeni wapikango kokora ayeke zia lê ti kokora ti lo na tere ti keke ni gi teti kete ngoi . 
 Ti pika ye so lo ye ti pika , a lingbi lo zia lê ti kokora ni ahon hio . 
 Legeoko nga , ababâ na amama ayeke gi na mbeni kete ngoi ti fa na amolenge ti ala ti ye Jéhovah na bê ti ala oko . 
 Na peko ti kete ngoi so , amolenge ni akono nga ala zia da ti ababâ na amama ti ala . 
 Amolenge ni ayeke sara ande ye so ababâ na amama ti ala afa na ala ti sara ? 
 So ti tene , ala yeke ngbâ ande ti ye Jéhovah nga ti sara na lo na pekoni so ala zia da ti ababâ na amama ti ala ? 
 Aye mingi amû lege ti hinga wala ala yeke sara ni wala ala yeke sara ni pëpe . 
 Na popo ti aye mingi so mo yeke wara aye ota : a yeke kode ti babâ wala mama ni , ndo so amolenge ni akono dä nga na sarango ye ti lê ti kokora ni , wala molenge ni na pekoni so a fa ye na lo . 
 Zia e bâ anzene nzene tënë na ndo ti aye ni so oko na oko . 
 Kozoni kue , e yeke bâ tongana nyen mbeni babâ wala mama so ayeke na kode ayeke sara ye . 
 Ababâ na amama so ayeke na kode azia nzoni tapande 
 Ngbanga ti nyen a lingbi ababâ na amama asara ye alingbi na ye so ala yeke tene ? 
 Jésus azia nzoni tapande na ababâ na amama na lege so lo yeke sara ye lani alingbi na aye so lo tene . 
 Na mbage , lo fâ ngbanga na ndo ti aFarizien teti ala yeke “ tene ye me ala sara [ ni ] pëpe . ” . 
 Ti pusu amolenge ti ala ti ye Jéhovah , a lingbi ababâ na amama asara ye alingbi na tënë ti yanga ti ala . 
 Tongana zo asara tënë si lo sara ye alingbi na ni pëpe , atënë so kue lo tene ayeke gi senge senge legeoko tongana ti so mbeni kokora so kamba ni ayeke dä pëpe alingbi ti sara ye oko pëpe . ​ — 1 Jean 3 : 18 . 
 Ahundango tënë wa a yeke nzoni ababâ na amama ahunda na tere ti ala ? 
 Ngbanga ti nyen ? 
 Ngbanga ti nyen tapande ti ababâ na amama ayeke kota ye mingi ? 
 Legeoko tongana ti so akota zo alingbi ti manda ti ye Jéhovah na bango tapande ti Jésus , amolenge alingbi ti manda ti ye Jéhovah na bango nzoni tapande ti ababâ na amama ti ala . 
 Azo so mbeni molenge ayeke duti na tere ti ala alingbi ti kpengba lo wala ti ‘ futi lege ti lo . ’ . 
 Na yâ ti kota mbage ti fini ti mbeni zo , nga mbilimbili na ngoi so lo de kete , azo so lo yeke duti na tere ti ala mingi na so ayeke sara ngangu na ndo ti lo mingi ayeke babâ na mama ti lo . 
 Tongaso , a yeke nzoni ababâ na amama ahunda tere ti ala : ‘ Mbi yeke mara ti zo wa na tere ti molenge ti mbi ? 
 Tapande ti mbi ayeke pusu molenge ti mbi ti duti na anzoni sarango ye ? 
 Tapande wa mbi yeke zia na ndo akpengba ye tongana sambela nga na mandango Bible ? ’ 
 Ababâ na amama so ayeke na kode asambela ndo oko na amolenge ti ala 
 Ye wa amolenge alingbi ti manda na lege ti asambela ti ababâ na amama ti ala ? 
 Amolenge ti mo alingbi ti manda ye mingi na ndo ti Jéhovah na mango asambela ti mo . 
 Tongana na ngoi so mo yeke sambela na ngoi ti tengo kobe na amolenge ti mo ayeke mä so mo yeke mû merci na Nzapa nga tongana mo yeke sambela na ngoi so mo yeke sara étude ti Bible na ala , ala yeke manda nyen ? 
 Ala yeke manda so a yeke Jéhovah la ayeke mû na e aye so e yeke na bezoin ni , na a yeke nzoni e mû na lo merci ndali ni . 
 Ala yeke manda nga so a yeke Jéhovah si ayeke fa na e atâ tënë so ayeke na yâ ti Bible . 
 So ayeke akpengba ye so ala lingbi ti manda . ​ — Jacques 1 : 17 . 
 Na lege wa ababâ na amama alingbi ti mû maboko na amolenge ti ala ti bâ so Jéhovah ayeke bi bê na ala oko oko kue ? 
 Ye oko , tongana mo sambela na sewa ti mo na ambeni ngoi so ayeke nde na ngoi ti tengo kobe nga na ti sarango étude , nga tongana mo yeke sara lisoro na ala na ndo ti ambeni mbilimbili tënë so andu mo na ala , a yeke ga na aye ti nzoni mingi . 
 Mo yeke mû maboko na amolenge ti mo ti bâ so Jéhovah ayeke nga na yâ ti sewa ti mo , lo yeke bi bê mingi na ndo ti azo ti yâ ti sewa ni oko oko kue . 
 Mbeni babâ ti sewa atene : “ Ngbene ye na ngoi so e dü molenge ti e ti wali , e yeke sambela ndo oko na lo . 
 Na ngoi so lo yeke kono , e yeke sambela lani na ndo ti tënë ti lengo songo na ambeni zo nga na ndo ambeni ye so andu lo . 
 E yeke sambela lani lâ oko oko ndo oko na lo juska na ngoi ni so lo sara mariage na lo zia da ti e . ” 
 Ka mo nga , mo lingbi ti sambela lâ oko oko ndo oko na amolenge ti mo ? 
 Mo lingbi ti mû maboko na amolenge ti mo ti lê kpengba songo na Jéhovah ? 
 Mo lingbi ti fa na ala so Jéhovah so ala lê kpengba songo na lo ayeke mû na ala aye so ala yeke na bezoin ni na lege ti mitele nga na lege ti yingo ? 
 Mo lingbi nga ti fa na ala so Jéhovah ayeke bi bê na aye so agbu bê ti ala ? ​ — aPhilippien 4 : 6 , 7 . 
 Ye wa ababâ na amama ayeke na bezoin ti hinga si ala zia ambilimbili tënë na yâ ti asambela ti ala ? 
 Biani , ti sambela na ndo ti ambilimbili ye so andu amolenge ti mo , a yeke nzoni mo hinga aye so ayeke si na ala . 
 Bâ tënë so mbeni babâ so ayeke lani na amolenge use , na so akono fadeso awe atene : “ Na hunzingo ti yenga oko oko , mbi yeke hunda tere ti mbi na atënë use , mbi tene : ‘ Aye wa agbu bê ti amolenge ti mbi mingi na yâ ti yenga so ? 
 Aye ti nzoni wa asi na ala ? ’ 
 ” Ala ababâ na amama , ala lingbi ti hunda tere ti ala na mara ti atënë so ? 
 Nga tongana ala hinga akiringo tënë ni awe , ala lingbi ti zia ni na yâ ti asambela so ala na amolenge ti ala ayeke sara ? 
 Tongana ala sara tongaso , ala yeke fa na ala gi pëpe ti sambela Jéhovah so ayeke mä sambela , me ala yeke fa na ala nga ti ye lo . ​ — Psaume 65 : 3 . 
 Ababâ na amama so ayeke na kode awa amolenge ti ala ti manda Bible lakue 
 Ngbanga ti nyen a lingbi ababâ na amama amû maboko na amolenge ti ala ti manda Bible lakue ? 
 Na lege wa bibe so mbeni babâ wala mbeni mama ayeke na ni na ndo mandango Bible alingbi ti sara ngangu na ndo songo ti molenge ti lo na Nzapa ? 
 Ti tene songo ti ambeni zo akpengba na angbâ lakue , kota ye ni ayeke gi pëpe ti tene ala sara lisoro na popo ti ala lakue lakue , me a yeke kota ye nga ti tënë ala mä amba ti ala . 
 Mandango Bible na lege ti ambeti so “ ngbâa be - ta - zo ” asigigi na ni ayeke mbeni lege so e yeke mä na Jéhovah . 
 Tongaso , ti tene ababâ na amama amû maboko na amolenge ti ala ti ngbâ lakue ti ye Jéhovah mingi , a yeke nzoni ala wa amolenge ni ti manda Bible lakue . 
 Ye wa alingbi ti mû maboko na amolenge ti manda Bible lakue ? 
 Tongana nyen mo lingbi ti mû maboko na amolenge ti mo ti manda Bible lakue ? 
 Ge nga , tapande ti ababâ na amama alingbi ti ga na aye ti nzoni mingi . 
 Amolenge ti mo ayeke bâ so mo yeke lakue na ngia ti diko Bible nga ti manda ni ? 
 Ti tâ tënë ni , bango lege ti amolenge ti mo ayeke mû peut - être ngoi ti mo mingi nga mo lingbi ti bâ so a yeke ngangu na mo ti wara ngoi ti diko Bible nga na ti manda ni . 
 Me , hunda tere ti mo : ‘ Amolenge ti mbi ayeke bâ mbi lakue na bango télé ? ’ 
 Tongana a yeke tongaso , mo lingbi ti mû mbeni mbage ti ngoi so ti zia mbeni nzoni tapande na ala na ndo mandango Bible ? 
 10 , 11 . 
 Ngbanga ti nyen a yeke nzoni ababâ na amama asara lisoro lakue na ndo ti Bible na sewa ? 
 Mbeni lege so ababâ na amama alingbi ti fa na amolenge ti ala ti mä Jéhovah ayeke ti sara lisoro lakue na sewa na ndo ti Bible . 
 Ambeni babâ na mama alingbi ti hunda tere ti ala , ala tene : ‘ Mbi yeke gue na amolenge ti mbi lakue na bungbi , ka nda ni nyen ti manda Bible na sewa ? ’ 
 Araison ayeke mingi ti manda Bible na sewa . 
 Kozoni kue , Jéhovah amû na ababâ na amama kungba ti fa ye na amolenge ti ala . 
 Ti manda Bible na sewa ayeke mû lege na amolenge ti bâ so a yeke voro Jéhovah gi na gbele azo pëpe , me a yeke voro lo nga na yâ ti sewa . ​ — Deutéronome 6 : 6 - 9 . 
 Na ndo ni , ti fa ye nzoni na ngoi so a yeke manda Bible na sewa alingbi ti mû lege na ababâ na amama ti hinga pensé ti amolenge ti ala na ndo ti aye ti yingo nga na ndo ti atënë so andu tambela ti zo . 
 Na tapande , na ngoi so amolenge ade kete , ababâ na amama alingbi ti fa ye na ala na yâ ti abuku tongana Mä Kota Wafango ye . 
 * Na yâ ti mingi ti aparagraphe ti buku so , so a sigigi na ni ti manda na Bible , a zia ambeni hundango tënë so ayeke pusu amolenge ti fa bibe ti ala na ndo ti tënë so a yeke sara lisoro na ndo ni . 
 Na sarango lisoro na ndo ti aversê so a zia na yâ ti buku ni , ababâ na amama alingbi ti mû maboko na amolenge ti ala ti maï ngangu ti gbungo nda ti ye ti ala ti mû lege na ala ti “ hinga [ popo ti ] nzoni na sioni . ” ​ — aHébreu 5 : 14 . 
 Na lege wa ababâ na amama alingbi ti sara si étude ti sewa alingbi na bezoin ti amolenge ti ala ? 
 Ye wa mo bâ ayeke ga na ye ti nzoni mingi na ndo tënë so ? 
 Na ngoi so amolenge ni ayeke kono , a yeke nzoni ti manda na ala ye so ala yeke na bezoin ni . 
 Bâ lege so mbeni koli na wali ti lo amû maboko na amolenge ti ala ti wali so ade maseka mingi ti gbu li na ngoi so amolenge ni ahunda ti gue na mbeni ngia ti dodo so a leke ti sara ni na ekole . 
 Babâ ni atene : “ E tene na amolenge ti e so na ngoi ti mandango Bible ti peko , mbi na wali ti mbi e yeke ga ala na ala yeke ga e . 
 A yeke na amolenge ni ti soro ti tene mbeni oko aduti babâ ni na mbeni oko aduti mama ni . 
 Me , a lingbi amolenge ni kue abungbi oko ti gi nda ti aye na ndo tënë ti ngia ti dodo so a leke ti sara na ekole ni nga ti fa na e ye so e lingbi ti sara . ” 
 Ye ti pekoni ayeke so wa ? 
 Babâ ni akiri atene : “ Bê ti e ado ti bâ tongana nyen amolenge ti e ti wali ( so amû place ti e ) ahinga ti sara kangbi na popo ti ye so ayeke nzoni na ye so ayeke sioni na ngoi so ala yeke fa na e ( so e mû place ti ala ) nda ni so Bible afa so a yeke na lege ti ndara pëpe ti gue na ngia ti dodo so . 
 Mbeni ye so akiri apika bê ti e mingi ayeke so ala fa na e nga aye so e lingbi ti sara ahon ti gue na ngia ti dodo ni . 
 Ye so amû lege na e ti hinga pensé ti ala nga na aye so anzere na ala . ” 
 Biani , a hunda ti tene ababâ na amama angbâ ti sara ngangu ti manda Bible lakue na sewa nga ti gbu li na ndo ti ambeni ye so ala lingbi ti sara si mandango ye ni alingbi na bezoin ti sewa ni . 
 Me , sarango aye so ayeke ga na aye ti nzoni mingi . ​ — aProverbe 23 : 15 . 
 Sara si yanga - da aga mbeni nzoni ndo so siriri ayeke dä 
 13 , 14 . ( a ) Tongana nyen ababâ na amama alingbi ti sara si yanga - da ti ala aga mbeni nzoni ndo so siriri ayeke dä ? 
 ( b ) Tongana ababâ na amama ayeda so ala sara faute , a yeke ga na ye ti nzoni wa ? 
 Mbeni lê ti kokora alingbi ti wara ye so a ye ti pika ni tongana zo ti pikango kokora ni apika ni nzoni nga lo sara ni na mbeni ngoi so pupu ayeke mingi pëpe . 
 Legeoko nga , amolenge alingbi ti manda ti ye Jéhovah tongana ababâ na amama asara si yanga - da ti ala aga mbeni nzoni ndo so siriri ayeke dä . 
 Jacques atene : “ A lu lë ti lengo ti mbilimbili na [ yâ ] ti siriri teti ala so aleke tënë ti siriri . ” . 
 Tongana nyen ababâ na amama alingbi ti sara si yanga - da ti ala aga mbeni nzoni ndo so siriri ayeke dä ? 
 A yeke nzoni koli na wali ti lo aduti na mbeni kpengba songo . 
 Tongana mbeni koli na wali ti lo aye tere mingi nga ane mba , a yeke mû maboko na ala ti fa na amolenge ti ala ti ye azo nga ti ne ala ; nga na popo ti azo so mo yeke wara Jéhovah . 
 Ndoye nga na nengo zo ayeke sara si azo aduti na siriri . 
 Na tongana mbeni koli na wali aduti na siriri na popo ti ala , a yeke mû maboko na ala ti leke akpale so ala yeke wara na yâ ti sewa ti ala . 
 Ti tâ tënë ni , legeoko tongana ti so mbeni mariage so ayeke mbilimbili - kue ayeke dä pëpe , mbeni sewa so ayeke mbilimbili - kue na sese so ayeke dä pëpe . 
 Ngoi na ngoi , a lingbi ti si so ababâ na amama afa pëpe lengo ti yingo na yâ ti sarango ye ti ala na mbage ti amolenge ti ala . 
 Tongana a si tongaso , a yeke nzoni ababâ na amama asara ye wa ? 
 Tongana ala yeda so ala sara mbeni faute , a yeke sara si amolenge ti ala ane ala pëpe tongana ti kozo ? 
 Zia e bâ tapande ti bazengele Paul . 
 Lo yeke tongana babâ ti azo mingi na lege ti yingo . 
 Ye oko , lo yeda lani polele so lo sara afaute . 
 Atâa so kue , ahon ti sara si e ne lo mingi pëpe , sarango ye ti lo na tâ be - ti - molenge nga na lege ni asara si e ne lo mingi . 
 Atâa afaute so Paul asara , na bê kue , lo tene na aChrétien ti kongregation ti Corinthe , lo tene : “ I sara tongana mbi sara , legeoko tongana mbi sara tongana Christ asara . ” . 
 Tongana mo nga kue mo yeda so mo sara afaute , amolenge ti mo ayeke luti na ndo ni pëpe . 
 15 , 16 . 
 Ngbanga ti nyen a yeke nzoni ababâ na amama afa na amolenge ti ala ti ye aita ti ala ti bungbi ? 
 A lingbi ti sara ye so tongana nyen ? 
 Mbeni ye nde wa ababâ na amama alingbi ti sara si yanga - da ti ala aga mbeni ndo so amû maboko na amolenge ti ala ti ye Jéhovah ? 
 Bazengele Jean atene : “ Tongana zo atene , Mbi ndoye Nzapa , na lo ke ita ti lo , lo yeke wamvene ; teti lo so andoye ita ti lo pëpe , lo so lo bâ lo awe , lo lingbi ndoye Nzapa pëpe , Lo so lo de lo bâ Lo pëpe . ” . 
 Tongaso , tongana mo fa na amolenge ti mo ti ye aita ti ala ti bungbi , mo yeke fa na ala ti ndoye Nzapa . 
 A yeke nzoni ababâ na amama ahunda tere ti ala , ala tene : ‘ Tongana mbi yeke sara tënë na ndo ti aita , mingi ni , mbi yeke tene nzoni tënë ti ala wala mbi yeke kasa ala ? ’ 
 Mo yeke hinga ni tongana nyen ? 
 Dengi mê na tënë so amolenge ti mo ayeke tene na ndo ti abungbi nga na ndo ti aita . 
 Kite ayeke dä pëpe so mo yeke mä atënë so mo yeke tene ka na yâ ti atënë ti ala . 
 Ye wa ababâ na amama alingbi ti sara ti mû maboko na amolenge ti ala ti ye aita ti ala ti bungbi ? 
 Pierre so ayeke na amolenge - koli use so ade maseka mingi atene : “ Ngbene ye na ngoi so amolenge ti e ade lani kete , e yeke tisa lakue aita so akpengba na lege ti yingo ti te ye na e na ti mû ngoi ti duti na ndo ti e . 
 Nga , azo kue ayeke wara ngia mingi na angoi so . 
 Dutingo lakue na tere ti aita so aye Jéhovah asara si amolenge ti e abâ fadeso so sarango na Nzapa amû ngia na zo . ” 
 Denis so ayeke babâ ti amolenge - wali oku atene : “ E wa amolenge ti e kue ti sara kamarade na aita so aninga mingi na kua ti pionnier , nga tongana lege ayeke dä , e yeke tisa asurveillant so ague na ndo nde nde nga na awali ti ala na da ti e . ” 
 Mo lingbi nga ti mû li ni ti mû maboko na amolenge ti mo ti bâ aita ti kongregation tongana ambeni zo ti yâ ti sewa ti ala ? ​ — Marc 10 : 29 , 30 . 
 Ye so a ku na mbage ti molenge ni 
 Ye wa ayeke na mbeni molenge ti soro na nda ni ti sara ? 
 Kiri mo bâ tapande ti zo ti pikango kokora so . 
 Atâa so lo lingbi peut - être ti duti na kode mingi , a yeke ngangu ti tene lo pika ye so lo ye ti pika tongana lê ti kokora ni aba . 
 Ti tâ tënë ni , ababâ na amama ayeke sara ande ngangu ti kiri na mbeni molenge na nzoni lege , tongana ti so a yeke leke mbeni lê ti kokora so aba awe ti ga nzoni . 
 Me na nda ni , a yeke na molenge ni ti mû desizion ti bâ wala lo yeke zia si azo ti sese so ayeke sara ngangu na ndo ti lo wala lo yeke zia lege na Jéhovah ti sara si ‘ lege ti lo aga mbilimbili . ​ — aProverbe 3 : 5 , 6 ; aRomain 12 : 2 . 
 Ye so mbeni molenge asoro ti sara alingbi ti sara nyen na ndo ti ambeni zo ? 
 Atâa so ababâ na amama ayeke na kota kungba ti fa ye na amolenge ti ala alingbi na “ wango ” ti Jéhovah , a yeke na amolenge ni ti mû desizion na ndo ye so ala ye ti sara ande na ngoi so ala kono . 
 Tongaso , amolenge , ala hunda tere ti ala : ‘ Mbi yeke yeda ande na ye so babâ na mama ti mbi afa na mbi na ndoye ? ’ 
 Tongana mo yeda na ni , mo yeke soro tâ nzoni ye so mo lingbi ti sara na yâ ti gigi ti mo . 
 Mo yeke sara ande si babâ na mama ti mo aduti na ngia . 
 Mingi ahon , mo yeke zia ngia na bê ti Jéhovah . ​ — aProverbe 27 : 11 . 
 [ Kete tënë na gbe ni ] 
 So aTémoin ti Jéhovah asigigi na ni . 
 Mo dabe mo na ni ? 
 • Na lege wa ababâ na amama alingbi ti zia nzoni tapande na ndo tënë ti sambela nga na mandango Bible ? 
 • Na lege wa ababâ na amama alingbi ti sara si yanga - da ti ala aga mbeni nzoni ndo so siriri ayeke dä ? 
 • Ye wa ayeke na amolenge ti soro ? 
 Ye so ala soro ti sara ayeke sara nyen na ndo ti ambeni zo ? 
 [ Foto na lembeti 30 ] 
 Mo yeke zia nzoni tapande na molenge ti mo na ndo mandango Bible ? 
 [ Foto na lembeti 31 ] 
 Sewa so siriri ayeke dä , a yeke sewa so ayeke na ngia 
 “ Babâ ti i asara be - nzoni ” 
 “ I sara be - nzoni legeoko tongana Babâ ti i asara be - nzoni . ” ​ — LUC 6 : 36 . 
 1 , 2 . 
 Tongana nyen atënë so Jésus atene na ascribe na aFarizien nga na adisciple ti lo afa so be - nzoni ayeke mbeni pendere sarango ye ? 
 ANDIA nde nde 600 ayeke na yâ ti Ndia so a mû na Israël na lege ti Moïse . 
 Atâa so a hunda lani ti sara ye alingbi na Ndia ti Moïse , a yeke nga kota ye ti sara be - nzoni na mbage ti azo . 
 Bâ ye so Jésus atene na aFarizien , ala so ayeke sara be - nzoni na zo pëpe . 
 Lege use lo suku na ala lo tene so Nzapa amû yanga atene : “ Mbi ye be - nzoni , me Mbi ye sandaga pëpe . ” . 
 Na hunzingo ti kusala ti Jésus , lo tene : “ Vundu aga na i , amaître ti ndia na aFarizien , i awandendia ! 
 teti i futa dîme ti menthe , ti aneth , na ti cumin , me i bata nengo tënë ti Ndia pëpe , so atene , mbilimbili , be - nzoni , na mabe . ” ​ — Matthieu 23 : 23 . 
 Biani , Jésus abâ sarango be - nzoni na nene ni mingi . 
 Lo tene na adisciple ti lo , lo tene : “ I sara be - nzoni legeoko tongana Babâ ti i asara be - nzoni . ” . 
 Me ti “ sara legeoko tongana Nzapa asara ” na yâ ye so , a yeke nzoni e hinga tâ ye so a iri ni be - nzoni . 
 Na ndo ni , ti hinga anzoni ye so be - nzoni ayeke ga na ni ayeke pusu e ti sara be - nzoni na azo mingi ahon ti kozo . 
 Be - nzoni na mbage ti azo so ye amanke ala 
 Ngbanga ti nyen a lingbi e bi lê na mbage ti Jéhovah ti manda tâ ye so a iri ni be - nzoni ? 
 Wasungo psaume ahe bia , lo tene : “ L’Eternel asi na grâce , na Lo sara nzobe [ wala “ be - nzoni , ” MN ] . 
 Ngonzo ti Lo alondo fade pëpe , na nzobe ti Lo ayeke kota mingi . 
 L’Eternel asara nzoni na azo kue , na nzobe ti Lo ayeke na ndo kusala ti Lo kue . ” . 
 Jéhovah ayeke “ Babâ ti be - nzoni , na Nzapa ti lungula vundu kue ” . . 
 E yeke fa be - nzoni na lege so e yeke sara ye na mbage ti mbeni zo na bango mawa ti lo . 
 Be - nzoni ayeke mbeni kota mbage ti sarango ye ti Nzapa . 
 Tapande ti lo nga na aye so lo hunda na e ti sara ayeke fa na e tâ ye so a iri ni be - nzoni . 
 Esaïe 49 : 15 afa nyen na e na ndo be - nzoni ? 
 Na Esaïe 49 : 15 , Jéhovah atene : “ Wali alingbi girisa molenge ti lo so anyon me ti lo ? 
 si lo sara be - nzoni pëpe na molenge ti yâ ti lo . ” 
 A haka ye so apusu Jéhovah ti sara be - nzoni na zo na ye so ayeke gbu ka mingi bê ti mbeni mama na mbage ti molenge ti lo . 
 Peut - être nzara asara molenge ti lo wala molenge ni ayeke na bezoin ti mbeni ye nde . 
 Ndali ti so mawa ti molenge ni asara mama ni , lo yeke bâ lege ti ye so molenge ti lo aye . 
 A yeke oko mara ti ye so Jéhovah ayeke na ni na bê ti lo na mbage ti azo so lo yeke sara be - nzoni na ala . 
 Tongana nyen Jéhovah lo wani afa so lo yeke “ na mosoro ti be - nzoni ” na mbage ti Israël ? 
 A yeke nzoni ti bâ mawa ti azo , me a yeke nzoni mingi ti sara ye alingbi na ni ndali ti nzoni ti azo so ye amanke ala . 
 Bâ tongana nyen Jéhovah asara ye lani tongana azo so ayeke voro lo ayeke lani na ngbâa na Egypte a sara ngu 3 500 awe . 
 Lo tene na Moïse lo tene : “ Biani , Mbi bâ ye ti vundu ti azo ti Mbi so ayeke na Egypte , na Mbi mä toto ti ala tënë ti acapita ti ala ; teti Mbi hinga pono ti ala . 
 Na Mbi zu ti zi ala na tïtî azo ti Egypte na ti sara si ala sigigi na sese so , ala gue na sese ti nzoni so ayeke kota , sese so dulait na ngu - lavu ayeke sua dä . ” . 
 Ngu 500 tongaso na pekoni so Jéhovah azi azo ti Israël na gbe ti ngbâa na Egypte , lo dabe ti ala lo tene : “ Mbi sara si i sigigi na Egypte , na Mbi zi i na tïtî azo ti Egypte , na Mbi zi i na tïtî agbia kue so asara ngangu na i . ” . 
 Ndali ti so ala gue nde na andia ti Nzapa so ayeke mbilimbili , azo ti Israël aduti fani mingi na yâ ti vundu . 
 Me Jéhovah abâ mawa ti ala , na fani mingi lo zi ala na tïtî awato ti ala . 
 Ye so afa tongana nyen Nzapa ti ndoye ayeke sara ye na mbage ti azo so ye amanke ala , ala so sioni ayeke hara ala , wala ala so ayeke na yâ ti kpale . 
 Jéhovah “ ayeke na mosoro ti be - nzoni ” . ​ — aEphésien 2 : 4 . 
 Tongana nyen Jésus Christ asara ye tongana Babâ ti lo na sarango be - nzoni na azo ? 
 Na ngoi so Jésus Christ ayeke lani na ndo ti sese , lo sara ye tâ gi tongana Babâ ti lo na sarango be - nzoni na azo . 
 Mbeni lâ , azo use so lê ti ala abuba atoto na Jésus atene : “ Seigneur , Molenge Ti David , Mo sara be - nzoni na e . ” 
 Azo so ayeke hunda na Jésus ti sara ye ti kpene si lê ti ala akiri aga nzoni . 
 Jésus asara nyen ? 
 Jésus asara ye ti kpene ni , me lo sara ni pëpe gi na dede ni tongaso . 
 Bible atene : “ Mawa ti ala gbu Jésus si lo ndu lê ti ala . 
 Gi hio tongaso , ala kiri abâ ndo . ” . 
 Mawa ti azo apusu Jésus ti sara aye ti kpene mingi ti zi vundu ti azo so lê ti ala abuba , ti ala so ayingo sioni asara ngangu na ala , ti azo ti buruma nga na ti ababâ na amama so amolenge ti ala yeke na kobela . ​ — Matthieu 9 : 27 ; 15 : 22 ; 17 : 15 ; Marc 5 : 18 , 19 ; Luc 17 : 12 , 13 . 
 Tapande ti Jéhovah Nzapa na ti Molenge ti lo afa nyen na e na ndo be - nzoni ? 
 Tapande ti Jéhovah Nzapa na ti Jésus Christ afa so aye use ayeke na yâ ti be - nzoni : Kozoni ayeke mawa ti azo so ye amanke ala nga use ni ayeke sarango ye so ayeke zi vundu ti ala . 
 Ti sara be - nzoni a yeke nzoni zo asara aye use so kue . 
 Na yâ ti Mbeti ti Nzapa , mingi ni be - nzoni andu sarango nzoni na azo so ye amanke ala . 
 Ye oko , na ngoi ti fango ngbanga , tongana nyen zo alingbi ti sara be - nzoni ? 
 Azo atene ye so andu nga tënë ti ke ti se zo , so a lingbi ti bâ ni tongana mbeni sioni sarango ye . 
 A yeke tongaso ? 
 Be - nzoni na mbage ti azo so asara siokpari 
 8 , 9 . 
 Be - nzoni so a sara na David na peko ti siokpari ti lo na Bath - Séba andu nyen ? 
 Bâ ye so asi na pekoni so prophète Nathan afa tâ na lê ti David , gbia ti Israël ti giriri , tënë ti lango - sioni so lo David lo sara na Bath - Séba . 
 David so achangé bê ti lo asambela , lo tene : “ O Nzapa , Mo sara be - nzoni na mbi , na lege ti nzobe ti Mo . 
 Na lege ti kota nzobe ti Mo , Mo mbô kengo - ndia ti mbi . 
 Sukula mbi nzoni si sioye ti mbi kue awe , Mo sukula mbi si siokpari ti mbi awe . 
 Teti mbi hinga kengo - ndia ti mbi , na siokpari ti mbi ayeke na gbele mbi lakue . 
 Mbi sara siokpari so ake Mo , gi Mo oko , na mbi sara ye so ayeke sioni na lê ti Mo . ” ​ — Psaume 51 : 3 - 6 . 
 Vundu asara David mingi . 
 Ni la Jéhovah apardone siokpari ti lo na Jéhovah ase lo na Bath - Seba ngangu mingi pëpe ahon ti so ala lingbi fade na ni . 
 Ti Ndia ti Moïse , a lingbi a fâ fade David na Bath - Séba fango . 
 Me a zia ala ngbâ na fini , atâa so aye kue ti peko ti siokpari ti ala atï na ndo ti ala . 
 Tongaso , be - nzoni so Nzapa asara andu tënë ti mungo pardon na sioni so azo asara . 
 Ye oko , lo yeke ke pëpe ti se azo ni alingbi na ni . 
 Jéhovah ayeke sara be - nzoni na yâ ti fango ngbanga . 
 Me ngbanga ti nyen a lingbi e sara ye ahon ndo ni pëpe na be - nzoni ti lo ? 
 Ndali ti so “ siokpari aga na sese so na lege ti zo oko [ Adam ] ” nga so “ futa ti siokpari ayeke kui ” , azo kue alingbi na kuâ . 
 So singila si asi bê ti e so Jéhovah afa be - nzoni na yâ ti fango ngbanga ti lo ! 
 Ye oko , a lingbi e sara hange si e sara ye ahon ndo ni pëpe na be - nzoni ti Nzapa . 
 Deutéronome 32 : 4 atene : “ Lege ti [ Jéhovah ] kue ayeke mbilimbili . ” 
 Na ngoi so Nzapa ayeke sara be - nzoni , lo yeke girisa pëpe andia ti lo ti fango ngbanga so ayeke mbilimbili - kue . 
 Tongana nyen Jéhovah afa so lo sara ye biani alingbi na fango ngbanga na yâ ye so lo sara na David ndali ti siokpari ti lo na Bath - Séba ? 
 Kozoni si a dë pëpe ngbanga ti kuâ na ndo ti David na Bath - Séba , a yeke nzoni a pardone siokpari ti ala . 
 Jéhovah amû lege lani pëpe na ajuge ti Israël ti pardone siokpari ti David na ti Bath - Séba . 
 Tongana Jéhovah azia ala lani ti fâ ngbanga so , ala lingbi lani gi ti fâ ngbanga ti kuâ na ndo ti David na ti Bath - Séba . 
 A yeke ye so Ndia ahunda la . 
 Me ndali ti mbele so Jéhovah ate na David , lo ye ti bâ wala mbeni ye ayeke dä so amû lege na lo ti pardone siokpari ti David . 
 Ni la , Jéhovah Nzapa , “ Juge ti sese kue ” , so ayeke zo so ayeke “ tara bê ti azo , ” asoro ti fâ ngbanga ni lo wani . 
 Nzapa alingbi lani ti bâ ye so ayeke na yâ ti bê ti David , ti hinga so lo changé bê ti lo biani na ti pardone lo . 
 Tongana nyen awasiokpari ayeke wara nzoni ti peko ti be - nzoni ti Nzapa ? 
 Jéhovah asara be - nzoni na e na lege so lo sara si a lingbi ti zi e na gbe ti ngbanga ti kuâ ndali ti siokpari so a dü e dungo na ni . 
 Be - nzoni so ague oko na fango ngbanga ti lo . 
 Ti sara si lege ayeke dä ti pardone siokpari sân ti gue nde na fango ngbanga ti lo , Jéhovah amû Molenge ti lo , Jésus Christ , na sandaga ti zi e . 
 So ayeke be - nzoni so ayeke kota ahon atanga ni kue . 
 Ti wara nzoni ti peko ti be - nzoni ti Nzapa , so alingbi ti zi e na gbe ti ngbanga ti kuâ ti siokpari so a dü e dungo na ni , a lingbi e ‘ mä na bê na Molenge ni ’ . ​ — Jean 3 : 16 , 36 . 
 Mbeni Nzapa ti be - nzoni na ti fango ngbanga 
 13 , 14 . 
 Be - nzoni ti Nzapa ayeke woko yâ ti fango ngbanga ti lo ? 
 Fa nda ni . 
 Atâa so be - nzoni ti Jéhovah ague nde pëpe na ndia ti lo ti fango ngbanga , ye so asara kamême mbeni ye na ndo ti fango ngbanga ti lo ? 
 Be - nzoni ayeke kiri na gbe ni ngangu ti fango ngbanga ti Nzapa na lege so a yeke woko yâ ni ? 
 Ên ën , a yeke sara tongaso pëpe . 
 Na lege ti prophète Osée , Jéhovah asara tënë so na azo ti Israël , lo tene : “ Fade Mbi kamata mo ti ga wali ti Mbi teti lakue . 
 Biani , Mbi hunda ti kamata mo na lege ti mbilimbili na ti fango ngbanga ti mbilimbili , na lege ti nzobe na ti be - nzoni . ” . 
 Atënë so afa polele so be - nzoni so Jéhovah ayeke sara ayeke gue lakue oko na tanga ti asarango ye ti lo , so na popo ni mo yeke wara fango ngbanga . 
 Jéhovah ayeke “ Nzapa ti be - nzoni na ti grâce , . . . 
 Lo pardone sioye na kengo - ndia , na siokpari , me Lo zi wasiokpari kete pëpe ” . . 
 Jéhovah ayeke mbeni Nzapa ti be - nzoni na ti fango ngbanga . 
 Bible asara tënë so na ndo ti lo , atene : “ Tênë ni , kusala ti Lo alingbi kue , lege ti Lo kue ayeke mbilimbili . ” . 
 Fango ngbanga ti Nzapa ayeke mbilimbili - kue , legeoko tongana be - nzoni ti lo . 
 Mbeni ayeke kota ahon mba ti lo pëpe , wala mbeni oko ahunda pëpe ti tene mba ti lo awoko yâ ti ngangu ti lo . 
 Nde na so , aye so use kue ayeke sara kusala maboko na maboko nzoni mingi . 
 15 , 16 . ( a ) Nyen la afa so fango ngbangba ti Nzapa ayeke sara sioni na zo senge senge pëpe ? 
 ( b ) Na ngoi so Jéhovah ayeke fâ ngbanga na ndo ti aye ti sioni ti ngoi so , azo so ayeke voro lo alingbi ti hinga nyen biani ? 
 Fango ngbanga ti Jéhovah ayeke sara sioni na zo senge senge pëpe . 
 Mingi ni fango ngbanga ahunda ti tene a sara ye alingbi na andia , nga so a lingbi a se azo ti sioni alingbi na ye so ala sara . 
 Ye oko , fango ngbanga ti Nzapa andu nga tënë ti songo azo so alingbi na ni . 
 Na tapande , na ngoi so a futi azo ti sioni ti agbata ti Sodome na ti Gomorrhe , Nzapa asö Lot na amolenge ti lo ti wali use . ​ — Genèse 19 : 12 - 26 . 
 Zia e hinga biani so tongana Jéhovah ayeke fâ ande ngbanga na ndo ti aye ti sioni ti ngoi so , “ azo mingi so asi singo ” ayeke sö kuâ . 
 Ala yeke azo so ayeke atâ zo ti vorongo Nzapa , azo so asukula “ bongo ti ala awe , na ala sara si bongo ti ala avuru na lege ti mênë ti Molenge Ti Ngasangbaga ” . 
 Ni la , fade ala yeke sigigi “ na yâ kota ye ti vundu ” . ​ — Apocalypse 7 : 9 - 14 . 
 Nda ni so a lingbi e sara be - nzoni 
 Tâ nda ti sarango be - nzoni ayeke nyen ? 
 Tapande ti Jéhovah na ti Jésus Christ afa na e biani ye so tâ be - nzoni ayeke . 
 A - Proverbe 19 : 17 afa na e tâ nda ni so zo ayeke sara be - nzoni , atene : “ Zo so asara be - nzoni na awanzinga , lo mû ye na L’Eternel [ na bon ] , na fade L’Eternel afuta lo teti nzo kusala ti lo . ” 
 Bê ti Jéhovah ayeke na ngia tongana lo bâ so e sara ye tongana lo nga tongana Molenge ti lo , na sarango be - nzoni na popo ti e . 
 Nga , ambeni zo ayeke wara ngangu ti sara be - nzoni , teti so tongana mo sara be - nzoni a yeke sara be - nzoni na mo nga . ​ — Luc 6 : 38 . 
 Ngbanga ti nyen a lingbi e gi ti sara be - nzoni ? 
 Na yâ ti be - nzoni a yeke wara gbâ ti anzoni sarango ye . 
 A ndu nzoni bê , ndoye nga na nzobe . 
 Mawa ti azo ayeke pusu mbeni zo ti sara be - nzoni na ala . 
 Atâa so be - nzoni ti Nzapa ague nde na fango ngbanga pëpe , Jéhovah ayeke sara ngonzo hio hio pëpe na lo yeke kanga bê ti zia na azo ti sioni ngoi so alingbi ti tene ala changé bê ti ala . 
 Ni la , be - nzoni ague oko na kungo ye na kangango bê . 
 Ndali ti so na yâ ti be - nzoni a yeke wara apendere sarango ye mingi , aye tongana ambage nde nde ti lengo ti yingo , be - nzoni ayeke mbeni ye so ayeke mû lege na zo ti maï apendere sarango ye so . 
 A yeke biani kota ye ti gi ti sara be - nzoni . 
 “ Ngia ayeke na azo so asara be - nzoni na azo ” 
 19 , 20 . 
 Na lege wa be - nzoni ahon ngbanga na tënë ? 
 Disciple Jacques atene na e ngbanga ti nyen a lingbi e sara si be - nzoni aduti mbeni kota nzoni sarango ye na yâ ti fini ti e . 
 Lo sû na mbeti lo tene : “ Be - nzoni ahon ngbanga na tënë . ” . 
 Jacques ayeke sara lani tënë ti be - nzoni so mbeni wakua ti Jéhovah ayeke fa na mbage ti amba ti lo . 
 Be - nzoni ayeke hon ngbanga na tënë na lege so tongana ngoi asi awe ti tene zo “ akiri tënë ti [ lo ] mveni na Nzapa ” , Jéhovah ayeke bâ nga be - nzoni so zo ni asara na azo . 
 Nzapa ayeke pardone lo na lege ti sandaga so Molenge ti lo amû ti zi azo . 
 Kite ayeke dä pëpe so oko ti anda ti tënë so Nzapa asara be - nzoni na David na ndo tënë ti siokpari ti lo na Bath - Seba , a yeke so David wani ayeke lani mbeni zo so ayeke sara be - nzoni na azo . 
 Ye oko , “ ngbanga asara be - nzoni pëpe na zo so asara be - nzoni pëpe ” . . 
 A yeke ye ti dongo bê pëpe so a zia azo so ayeke “ sara be - nzoni pëpe ” na popo ti azo so Nzapa abâ so ala lingbi na “ ngbanga ti kui ” ! ​ — aRomain 1 : 31 , 32 . 
 Jésus atene na yâ ti Fango ye ti lo na ndo ti Hoto , lo tene : “ Ngia ayeke na azo so asara be - nzoni na azo , teti fade A sara be - nzoni na ala . ” . 
 Atënë so afa nzoni mingi so a yeke ti azo so ayeke gi ti tene Nzapa asara be - nzoni na ala ti sara be - nzoni na azo nga . 
 Article ti peko ayeke fa ande tongana nyen e lingbi ti sara be - nzoni lâ na lâ . 
 Mo manda nyen ? 
 • Be - nzoni ayeke nyen ? 
 • A yeke fa be - nzoni na yâ ti aye wa ? 
 • Tongana nyen Jéhovah ayeke mbeni Nzapa ti be - nzoni na ti fango ngbanga ? 
 • Ngbanga ti nyen a lingbi e sara be - nzoni ? 
 [ Foto na lembeti 4 ] 
 Mawa so Jéhovah ayeke na ni na mbage ti azo so ye amanke ala ayeke tongana ti mbeni mama na mbage ti molenge ti lo 
 [ Foto na lembeti 6 ] 
 E manda nyen na ndo be - nzoni na lege ti aye ti kpene so Jésus asara ? 
 [ Foto na lembeti 7 ] 
 Na sarango be - nzoni na David , Jéhovah ague nde na fango ngbanga ti lo ? 
 [ Foto na lembeti 8 ] 
 Be - nzoni ti Nzapa na mbage ti awasiokpari ague oko na fango ngbanga ti lo 
 Lege ti sara be - nzoni na zo 
 “ A lingbi e sara ye ti nzoni na azo kue ; na a hon kue , a lingbi e sara ye ti nzoni na aita ti e awamabe . ” ​ — AGALATE 6 : 10 . 
 1 , 2 . 
 Parabole ti zo ti Samarie afa nyen na e na ndo ti be - nzoni ? 
 NA YÂ ti lisoro ti lo na Jésus , mbeni koli so ahinga Ndia mingi ahunda Jésus atene : “ Zo so ayeke nduru na mbi ayeke zo nyen ? ” 
 Jésus akiri tënë na lo na lege ti parabole so : “ Mbeni zo alondo na Jérusalem ti zu na Jéricho , na lo tï na tïtî awanzi ; ala kamata bongo ti lo kue , ala pika lo , ala zia lo , na ala gue ; na lo ga nduru ti kui . 
 Mbeni sacrificateur ahon na lege so ; na tongana lo bâ zo so , lo hon na mbeni mbage ti lege . 
 Na mbeni zo ti mara ti Lévi aga nga , na tongana lo si na ndo ni so na lo bâ lo , lo hon na mbeni mbage ti lege . 
 Me mbeni zo ti Samarie ayeke tambela na lege so , na lo si na ndo ti zo so . 
 Tongana lo bâ zo ni , lo sara be - nzoni na lo . 
 Lo gue na tere ti lo , lo leke kä ti lo , na lo sa mafuta na vin na lê ti kä ni ; lo zia lo na ndo lele ti lo , lo gue na lo na da ti lango , na lo bata lo kâ . 
 Ndani lango oko , lo mû denier use na mveni ti da ni , lo tene na lo , Mo bata lo , na tongana mo futa nginza ahon so , fade mbi mû nginza ni na mo tongana mbi kiri . ” 
 Na pekoni Jésus ahunda koli ni atene : “ Bê ti mo atene zo nyen na popo ti ala ota so asara tongana zo so ayeke nduru na zo ni so atï na tïtî awanzi ? ” 
 Koli ni akiri tënë atene : “ Lo so asara be - nzoni na lo . ” ​ — Luc 10 : 25 , 29 - 37a . 
 Sarango ye ti zo ti Samarie na mbage ti koli so awara kä afa pendere mingi ye so a iri ni tâ be - nzoni . 
 Ndali ti so mawa agbu bê ti zo ti Samarie so , lo sara mbeni ye ti dê bê ti zo so ye ti vundu asi na lo . 
 Nga , koli ni ayeke mbeni wande na zo ti Samarie ni . 
 Ni la , atënë ti kodoro , ti bungbi ti vorongo nzapa wala ti sarango ye ti azo ti mbeni ndo ayeke kanga lege na be - nzoni pëpe . 
 Na pekoni so Jésus afa parabole ti zo ti Samarie so awe , lo mû wango so na koli ni : “ Mo gue mo sara legeoko . ” . 
 E lingbi ti bata wango so na bê na ti sara kue ti sara be - nzoni na ambeni zo . 
 Me e yeke sara ni tongana nyen ? 
 Na yâ ti aye wa e lingbi ti sara be - nzoni lâ na lâ ? 
 “ Tongana mbeni ita . . . ayeke na bongo pëpe ” 
 3 , 4 . 
 Ngbanga ti nyen a lingbi e gi bê ti e mbilimbili ti sara be - nzoni na aita ti e ti bungbi ? 
 Bazengele Paul atene : “ Tongana e wara lege ni , a lingbi e sara ye ti nzoni na azo kue ; na a hon kue , a lingbi e sara ye ti nzoni na aita ti e awamabe . ” . 
 Tongaso , zia e bâ kozoni kue tongana nyen e lingbi ti sara be - nzoni mingi na mbage ti aita ti e ti bungbi . 
 Na yâ ti wango so disciple Jacques amû na atâ Chrétien ti sara be - nzoni na mba , lo sû tënë so na mbeti lo tene : “ Ngbanga asara be - nzoni pëpe na zo so asara be - nzoni pëpe . ” . 
 Aye so angoro na tere ti atënë so a sû na gbe ti yingo ti Nzapa afa na e ambeni ye so na yâ ni e lingbi ti sara be - nzoni na azo . 
 Na tapande , mbeti ti Jacques 1 : 27 atene : “ Tâ lege ti sara na Nzapa , lege so ayeke na siokpari oko pëpe na lê ti Nzapa Babâ ayeke so : ti gue ti bâ amolenge so babâ ti ala ayeke pëpe na awomua na yâ vundu ti ala , na ti bata tere ti lo mveni si lo ga sioni pëpe na lege ti ye ti sese so . ” 
 Jacques 2 : 15 , 16 atene : “ Tongana mbeni ita ti koli wala ita ti wali ayeke na bongo pëpe na ala manke kobe ti lâ na lâ , na mbeni zo na popo ti i atene na ala , I gue na siriri , i kpe wâ , na yâ ti i asi ; me i mû na ala pëpe ye so alingbi na tere ti ala , so asara nzoni tongana nyen ? ” 
 5 , 6 . 
 Tongana nyen e lingbi ti sara be - nzoni mingi na aita ti kongregation ti e ? 
 Bango lege ti ambeni zo nga na mungo maboko na ala so ye amanke ala ayeke mbeni ye so a yeke hinga na tâ bungbi ti vorongo nzapa . 
 Bungbi ti vorongo ti e amû lege na e pëpe ti fa so e yeke bi bê na azo gi na tenengo na yanga so e ye si ye aga nzoni ndali ti ala . 
 Nde na so , mawa ti azo so ye amanke ala mingi ayeke pusu e ti sara mbeni ye ndali ti ala . 
 Biani aye ayeke mingi so na yâ ni a lingbi e sara be - nzoni mingi na azo . 
 A yeke aye tongana tongo kobe na mbeni zo ti kobela , sarango kua ti yâ ti da ti mbeni mbakoro , yongo ambeni zo ti gue na ala na bungbi tongana a hunda ti sara tongaso nga ti tene maboko ti e akpengba pëpe na mbage ti azo so alingbi biani na mungo maboko . ​ — Deutéronome 15 : 7 - 10 . 
 Ye so ayeke kota ahon mungo aye ti mitele na azo ayeke mungo maboko na lege ti yingo na azo ti yâ ti kongregation ti aChrétien so ayeke gue gi na li ni . 
 Mbeti ti Nzapa awa e ti “ lungula vundu ti ala so bê ti ala anze , [ ti ] sara na ala so ayeke na ngangu pëpe ” . . 
 A wa “ ambakoro wali ” ti “ fa lege ti ye so ayeke nzoni ” . . 
 Bible asara tënë so na ndo asurveillant ti kongregation , atene : “ Fade ala yeke tongana ndo ti honde tere ngbanga ti kota pupu . ” ​ — Esaïe 32 : 2 . 
 Ye so adisciple ti Antioche ti Syrie asara afa na e nyen na ndo ti sarango be - nzoni ? 
 Akongregation ti akozo Chrétien ayeke bâ lani lege ti awomua , anyindu nga ala yeke mû maboko na azo so ye amanke ala , na ala yeke kpengba azo ti yâ ti kongregation so ala yeke dä . 
 Me ngoi na ngoi , ala yeke leke nga aye ti mû maboko na aita ti ala na ambeni ndo nde . 
 Na tapande , tongana prophète Agabus atene so fade “ kota boma aya na ndo sese kue ” , adisciple ti Antioche ti Syrie “ aleke tënë na popo ti ala ti to ye na aita so aduti na Judée , fade ala oko oko kue ato ye so ala lingbi ti to . ” 
 Ala tokua ni na a - ancien ti kâ “ na tïtî Barnabas na Saul . ” . 
 Ka ti laso ayeke tongana nyen ? 
 “ Ngbâa be - ta - zo na ti ndara ” aleke akomite ti mungo maboko ti bâ lege ti aita ti e so aye tongana kota pupu ti ngu , yengingo sese wala ngu - ingo so asuku amû akodoro abuba peut - être aye ti ala . 
 Ti tene e wani e mû ngoi ti e , ngangu ti e nga na mosoro ti e ti sara kusala maboko na maboko na ye so a leke so , a yeke mbeni pendere lege ti tene e sara be - nzoni na azo la . 
 “ Tongana i yekia zo teti lê ti lo ” 
 Tongana nyen sarango nzoni gi na ambeni zo ague nde na sarango be - nzoni ? 
 Tongana lo yeke gboto mê ti azo na ndo mbeni ye so ayeke gue nde na be - nzoni nga na “ kota ndia ” ti ndoye , Jacques asû tënë so na mbeti : “ Tongana i yekia zo teti lê ti lo , i sara siokpari , teti Ndia afa na i , i yeke azo ti ke Ndia . ” . 
 Ti sara nzoni na zo gi ngbanga ti so lo yeke zo ti mosoro wala lo yeke na kota ndo alingbi ti sara si e dengi mê mingi pëpe “ na toto ti awanzinga ” . . 
 Sarango nzoni gi na ambeni zo ayeke kanga lege na zo ti sara be - nzoni . 
 E yeke sara be - nzoni na sarango kangbi pëpe na popo ti azo . 
 Ngbanga ti nyen a yeke sioni pëpe ti gonda mingi azo so alingbi na ni ? 
 Sarango kangbi na popo ti azo pëpe aye ti tene e lingbi lâ oko pëpe ti bi bê mingi na mbeni zo ? 
 Ên ën . 
 Bazengele Paul asû tënë so na aChrétien ti Philippes na ndo Epaphrodite so asara kusala na tere ti lo , lo tene : “ I yekia zo tongaso . ” 
 Teti nyen ? 
 “ Teti lo ga nduru ti kui ngbanga ti kusala ti Christ , na lo bâ fini ti lo tongana ye pëpe si lo lingbi sara teti mbi ye so i lingbi sara pëpe . ” . 
 A lingbi a bâ na nene ni mingi kusala so Epaphrodite asara na dutingo be - ta - zo . 
 Nga , na 1 Timothée 5 : 17 , e diko atene : “ A - ancien so akomande nzoni , a lingbi azo ayä iri ti ala mingi mingi , na ala so asara kusala na yâ Tënë ni , na ala yeke fa nda ti tënë , zia azo ayä iri ti ala ahon . ” 
 A lingbi a bâ nga na nene ni anzoni sarango ye na lege ti yingo . 
 Ti bâ ye na nene ni tongaso ayeke pëpe sarango nzoni gi na ambeni zo . 
 “ Ndara so alondo na nduzu . . . a si na be - nzoni ” 
 Ngbanga ti nyen a lingbi e bata yanga ti e ? 
 Jacques asû tënë na ndo ti menga , lo tene : “ Menga [ wala yanga ] ayeke sioye so aduti kpô pëpe , a si na yorö sioni ti fâ zo . 
 E sara tënë nzoni na Seigneur na Babâ na menga so , na e zonga azo na ni , azo so A sara ala na image ti Nzapa . 
 Tënë nzoni na tënë ti zonga asigigi na yanga oko . ” 
 Na ndo ye so , Jacques akiri atene : “ Tongana bê asara i na yâ suingo bê , na gingo tënë ayeke na bê ti i , a lingbi i yä iri ti i mveni pëpe , na i sara mvene na tere ti tene - biani pëpe . 
 Ndara so ayeke ndara so alondo na nduzu pëpe , me a yeke ti sese , ti mitele senge , na ti Zabolo . 
 Tongana sarango bê na gingo tënë ayeke , fade ye ti kirikiri na sio kusala kue ayeke . 
 Me ndara so alondo na nduzu ayeke na sioni oko pëpe , ndara so ayeke na siriri , a yeke na nzobe , a mä tënë fade , a si na be - nzoni na lengo ti nzoni , a dë kite pëpe , na a yeke na ndendia pëpe . ” ​ — Jacques 3 : 8 - 10a , 14 - 17 . 
 Tongana nyen e lingbi ti sara be - nzoni na yâ ti sarango tënë ti e ? 
 Ni la , lege so e yeke sara na tënë na azo ayeke fa wala e yeke na ndara so “ a si na be - nzoni ” . 
 Ka tongana e yeke pika kate ti e , e tene mvene wala e tene sioni tënë na ndo ti azo ndali ti so e sara kota bê na tere ti ala wala tongana tënë ayeke na popo ti e na ala ? 
 Psaume 94 : 4 atene : “ Azo kue so asara sioye ayä iri ti ala mveni . . ” 
 A yeke ngangu pëpe ti tene mbeni sioni tënë abuba nzoni iri ti mbeni zo so tënë ayeke na li ti lo pëpe . 
 Nga , gbu li kete na ndo sioni so “ témoin ti wataka [ so ] atene mvene ” alingbi ti sara na mbeni zo . 
 Na pekoni so Jacques asara tënë na ndo ti yanga so ayeke sara nzoni tënë pëpe , lo tene : “ Aita ti mbi , ye so alingbi pëpe . ” . 
 Tâ sarango be - nzoni ahunda ti tene e sara tënë na ndo ti azo na mbeni lege so ayeke sioni oko pëpe , aga na siriri nga asi na nzobe . 
 Jésus atene : “ Me Mbi tene na i , tënë oko oko kue so azo atene senge senge , fade ala kiri tënë ngbanga ti tënë so na lâ ti ngbanga . ” . 
 A yeke biani kota ye ti sara be - nzoni na yâ ti tënë so e yeke tene na ndo ti azo . 
 “ Pardone siokpari ti azo ” 
 12 , 13 . ( a ) Na yâ ti mbeni parabole , mbeni ngbâa ayeke na kota bon ti Maître ti lo na li ti lo . 
 Parabole so afa nyen na e na ndo ti be - nzoni ? 
 ( b ) Ti pardone ita ti e “ juska mbasambala lege bale - mbasambala ” aye ti tene nyen ? 
 Jésus afa parabole ti mbeni ngbâa so nginza ( denier 60 000 000 ) ti Maître ti lo , so ayeke mbeni gbia , ayeke na li ti lo . 
 Parabole so afa mbeni lege nde ti sara be - nzoni . 
 Ndali ti so ngbâa ni ayeke na nginza pëpe ti futa na bon ti lo ni , lo voro yanga ti lo ti tene a sara be - nzoni na lo . 
 Maître ti lo “ abâ mawa ti lo , ” ( Fini Mbuki , 2001 ) lo zi bon ni na li ti ngbâa ni . 
 Me ngbâa ni asigigi na lo wara mbeni mba ti lo ngbâa so bon ti lo ti denier ngbango oko ayeke na li ti lo . 
 Ngbâ ni asara be - nzoni na mba ti lo so pëpe na lo mû yanga ti tene a bi mba ti lo ni na da ti kanga . 
 Tongana Maître ti ngbâ so lo zi bon na li ti lo amä tënë ti ye so asi , lo iri ngbâa ni ti ga , na lo tene na lo : “ Mo boi ti sioni ! 
 mbi lungula kuda so kue na li ti mo , teti mo voro mbi . 
 A lingbi mo sara be - nzoni na fon mo boi nga pëpe ? 
 legeoko tongana mbi sara be - nzoni na mo . ” 
 Na pekoni maître ni amû yanga ti tene a zia lo na tïtî azo ti batango da ti kanga . 
 Jésus ahunzi parabole ti lo na tënë so : “ Fade Babâ ti Mbi na yayu asara tongaso na i nga , tongana i oko oko kue i pardonné aita ti i na bê ti i pëpe . ” ​ — Matthieu 18 : 23 - 35 . 
 Parabole so a sara tënë ni na yâ ti paragraphe so ahon afa pendere mingi so be - nzoni ahunda ti tene zo aduti nduru ti pardone azo . 
 Jéhovah azi kota bon ti siokpari na li ti e . 
 Tongaso nga , a lingbi e “ pardone siokpari ti azo ” . . 
 Kozoni si Jésus asara tënë ti parabole ti ngbâa so asara be - nzoni pëpe na zo , Pierre ahunda lo atene : “ Seigneur , ita ti mbi alingbi sara ye ti sioni na mbi lege oke , si mbi pardone lo ? 
 juska lege mbasambala ? ” 
 Jésus akiri tënë atene : “ Mbi tene na mo pëpe ti pardone lo juska lege mbasambala , me juska mbasambala lege bale - mbasambala . ” . 
 Biani , zo so ayeke sara be - nzoni ayeke nduru ti pardone zo “ juska mbasambala lege bale - mbasambala ” , so ti tene lo yeke ngbâ lakue ti pardone . 
 Ti gue oko na Matthieu 7 : 1 - 4 , tongana nyen e lingbi ti sara be - nzoni lâ na lâ ? 
 Na yâ ti Fango ye ti Jésus na ndo ti Hoto , lo kiri lo fa mbeni lege nde so zo alingbi ti sara be - nzoni , lo tene : “ I fâ ngbanga pëpe , si azo afâ ngbanga na i pëpe ; teti fade ala fâ ngbanga na i , legeoko tongana i fâ ngbanga na ala . . . 
 Teti nyen mo bâ kete keke so ayeke na lê ti ita ti mo ? 
 me mo gi bê ti mo pëpe tënë ti kota keke ti da so ayeke na lê ti mo . 
 Wala fade mo tene na ita ti mo tongana nyen ? 
 Zia mbi lungula kete keke na lê ti mo ; na bâ , kota keke ti da ayeke na lê ti mo . ” . 
 Ni la , e lingbi ti sara be - nzoni lâ na lâ na lege so e yeke hon na ndo ti aye so aita ti e awoko dä , na e yeke kasa ndo ahon ndo ni pëpe . 
 “ Sara ye ti nzoni na azo kue ” 
 Ngbanga ti nyen sarango be - nzoni angbâ pëpe gi na popo ti aChrétien ? 
 Atâa so buku ti Jacques asara tënë mingi na ndo ti be - nzoni so aChrétien ayeke sara na popo ti ala , ye so aye pëpe ti tene so sarango be - nzoni angbâ gi na yâ ti kongregation ti aChrétien awe . 
 Psaume 145 : 9 atene : “ L’Eternel asara nzoni na azo kue , na nzobe ti Lo ayeke na ndo kusala ti Lo kue . ” 
 Bible awa e ti “ sara legeoko tongana Nzapa asara ” nga ti “ sara ye ti nzoni na azo kue ” . . 
 Atâa so e ndoye “ sese so pëpe , wala ye so ayeke na sese so ” , e yeke kanga lê pëpe na ndo ti aye so atia azo ti sese so . ​ — 1 Jean 2 : 15 . 
 Aye wa andu lege so e yeke sara be - nzoni na ambeni zo ? 
 Ndali ti so e yeke aChrétien , e yeke lakue nduru ti mû maboko na bê ti e kue na azo so “ lâ na pasa asi na ” ala wala na azo so ayeke na yâ ti ngangu kpale . 
 Ti tâ tënë ni , a yeke dutingo ti e oko oko la ayeke mû lege na e ti bâ ye so e lingbi ti sara na azo nga juska na ndo wa e lingbi ti sara ni . 
 Na ngoi so e yeke mû maboko na azo na lege ti mitele , e yeke sara hange si mbeni nzoni ye so e sara na mbeni zo apusu lo pëpe ti sara goigoi . 
 Ni la , zo ayeke sara tâ be - nzoni gi na pekoni so mawa ti mbeni zo asara lo nga lo gbu li nzoni na ye so lo ye ti sara . 
 Lege so ayeke nzoni ahon atanga ni kue ti sara be - nzoni na azo ti gigi ayeke so wa ? 
 Tâ nzoni lege ti sara be - nzoni so ahon atanga ni kue na azo ti gigi a yeke ti fa tâ tënë ti Bible na ala . 
 Ngbanga ti nyen ? 
 Ngbanga ti so mingi ti azo ayeke tambela kirikiri na yâ ti bingo na lege ti yingo . 
 Ndali ti so ala hinga pëpe tongana nyen ti leke akpale ti ala nga ala yeke na tâ beku pëpe , mingi ti azo ayeke azo so “ ye nde nde agi ala , na ala kangbi kirikiri tongana angasangbaga so ayeke na berger pëpe . ” . 
 Tënë so ayeke na yâ ti Mbeti ti Nzapa alingbi ti duti mbeni ‘ lampe teti gere ti ala , ’ na lege so ayeke mû maboko na ala ti leke akpale ti ala . 
 Tënë so alingbi nga ti duti mbeni ‘ lumière teti lege ti ala ’ , na lege so Bible afa kozoni awe ye so Nzapa aleke ti sara ande , na a yeke mû lege na ala ti duti na mbeni pendere beku . 
 So pasa si e yeke na ni ti fa tâ tënë na azo so ayeke tâ na bezoin ni ! 
 Ndali ti so “ kota ye ti vundu ” ayeke pusu nduru , a yeke fadeso ngoi ti mû mbage mingi na kusala ti fango tënë ti Royaume nga ti sara si azo aga adisciple . 
 Mbeni sarango be - nzoni so ayeke kota ahon so ayeke dä pëpe . 
 “ I mû ye so ayeke na yâ i ” 
 18 , 19 . 
 Ngbanga ti nyen a lingbi e gi ti sara be - nzoni mingi na yâ ti fini ti e ahon ti kozo ? 
 Jésus atene : “ I mû ye so ayeke na yâ i na matabisi . ” . 
 Ti tene mbeni nzoni ye so e sara aduti tâ sarango be - nzoni , a yeke nzoni matabisi so e mû , e mû ni na bê ti e kue ndali ti so ndoye nga na bê ti e wani si apusu e ti sara ni . 
 E yeke na yâ ti mbeni sese so azo ayeke bâ mawa ti amba ti ala pëpe , ala yeke azo ti kion . 
 Pasi so amba ti ala ayeke bâ nga na kpale so ala yeke na ni ayeke sara ye oko na ndo ti azo so pëpe . 
 Ni la , sarango be - nzoni ayeke biani mbeni ye ti dengo bê na yâ ti sese so ! 
 Tongaso , zia e ngbâ lakue ti gi ti sara be - nzoni mingi na yâ ti fini ti e ahon ti kozo . 
 Tongana e yeke sara be - nzoni mingi , e yeke gi mingi ti sara ye tâ gi tongana Nzapa . 
 Ye so ayeke mû lege na e ti duti na mbeni fini so ayeke tâ fini biani na so amû ngia na bê . ​ — Matthieu 5 : 7 . 
 Mo manda nyen ? 
 • Ngbanga ti nyen a yeke mbilimbili kota ye ti sara be - nzoni na aita ti e ? 
 • Tongana nyen e lingbi ti sara be - nzoni na yâ ti kongregation ? 
 • Tongana nyen e lingbi ti sara nzoni na azo ti gigi ? 
 [ Foto na lembeti 9 ] 
 Zo ti Samarie asara ye na be - nzoni 
 [ Afoto na lembeti 10 ] 
 A - Chrétien asara be - nzoni mingi 
 [ Foto na lembeti 13 ] 
 Lege so ayeke nzoni ahon atanga ni kue ti sara be - nzoni na azo ti gigi a yeke ti fa tâ tënë ti Bible na ala 
