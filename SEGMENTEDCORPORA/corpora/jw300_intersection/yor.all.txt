 Àkókò Yìí Gan - an Ló Yẹ Kó O Gbé Ìgbésẹ̀ Kánkán 
 “ Yóò ti pẹ́ tó tí ẹ ó fi máa tiro lórí èrò méjì tí ó yàtọ̀ síra ? ” — 1 ÀWỌN ỌBA 18 : 21 . 
 Kí ló mú kí ìgbà tiwa yìí yàtọ̀ pátápátá sí tàtẹ̀yìnwá ? 
 ǸJẸ́ o gbà pé Jèhófà nìkan ṣoṣo ni Ọlọ́run tòótọ́ ? 
 Ǹjẹ́ o sì tún gbà pé àwọn àsọtẹ́lẹ̀ Bíbélì fi hàn pé ìgbà tiwa yìí ni “ àwọn ọjọ́ ìkẹyìn ” ètò àwọn nǹkan búburú tí Sátánì ń darí ? 
 Tó o bá gbà bẹ́ẹ̀ , ó dájú pé wàá gbà pé ìgbà tó yẹ kó o gbé ìgbésẹ̀ kánkán la wà yìí . 
 Ìdí ni pé kò sígbà kan tí ẹ̀mí ọ̀pọ̀lọpọ̀ èèyàn wà nínú ewu bí àkókò tá a wà yìí . 
 Kí ló ṣẹlẹ̀ nígbà tí Áhábù ń ṣàkóso ẹ̀yà mẹ́wàá Ísírẹ́lì ? 
 Ní ọ̀rúndún kẹwàá ṣáájú Sànmánì Kristẹni , orílẹ̀ - èdè Ísírẹ́lì ní ìpinnu pàtàkì kan láti ṣe , ìyẹn ìpinnu nípa ẹni tó yẹ kí wọ́n máa jọ́sìn . 
 Ìdí ni pé Jésíbẹ́lì abọ̀rìṣà ti mú kí ọkọ rẹ̀ Áhábù Ọba sọ àwọn tó wà lábẹ́ ìjọba ẹ̀yà mẹ́wàá Ísírẹ́lì dẹni tó ń bọ Báálì . 
 Wọ́n ka Báálì yìí sí òrìṣà tó máa ń rọ òjò , tó sì máa ń mú kí irè oko dára . 
 Ó ṣeé ṣe kí ọ̀pọ̀ àwọn tó ń bọ òrìṣà Báálì ti forí balẹ̀ fún ère rẹ̀ tàbí kí wọ́n ti fi àtẹ́lẹwọ́ wọn ba ẹnu láti fi júbà rẹ̀ . 
 Àwọn tó ń bọ òrìṣà Báálì máa ń bá àwọn kárùwà tàbí aṣẹ́wó inú tẹ́ńpìlì ṣe onírúurú ìṣekúṣe torí kí Báálì lè fìbùkún sí ohun ọ̀gbìn wọn àti ohun ọ̀sìn wọn . 
 Wọ́n tún sábà máa ń fi nǹkan ya ara wọn lára kí ẹ̀jẹ̀ lè jáde lára wọn . — 1 Àwọn Ọba 18 : 28 . 
 Àkóbá wo ni ìjọsìn Báálì ṣe fáwọn èèyàn Ọlọ́run ? 
 Ẹ̀ẹ́dẹ́gbàárin [ 7,000 ] àwọn ọmọ Ísírẹ́lì ni kò kópa nínú ìbọ̀rìṣà tó kún fún ìṣekúṣe àti ìwà ipá náà . 
 Wọn kò yà kúrò nínú májẹ̀mú tí wọ́n bá Jèhófà Ọlọ́run dá rárá , inúnibíni sì bá wọn nítorí ẹ̀ . 
 Bí àpẹẹrẹ , ọ̀pọ̀lọpọ̀ wòlíì Jèhófà ni Jésíbẹ́lì Ayaba pa . 
 Nígbà tó di pé kò rọrùn láti jọ́sìn Jèhófà , ọ̀pọ̀ jù lọ àwọn ọmọ Ísírẹ́lì bẹ̀rẹ̀ sí ṣe àmúlùmálà ìgbàgbọ́ . 
 Wọ́n fẹ́ máa ṣe ohun tó wu Jèhófà , wọ́n sì tún ń gbìyànjú láti tẹ́ Báálì lọ́rùn lẹ́sẹ̀ kan náà . 
 Àmọ́ tí ọmọ Ísírẹ́lì kan bá fi Jèhófà sílẹ̀ tó lọ ń bọ̀rìṣà , ó ti di apẹ̀yìndà nìyẹn . 
 Jèhófà sọ pé òun yóò bù kún àwọn ọmọ Ísírẹ́lì bí wọ́n bá fẹ́ràn òun tí wọ́n sì ń pa òfin òun mọ́ . 
 Ṣùgbọ́n ó kìlọ̀ fún wọn pé tí wọn ò bá fún òun ní “ ìfọkànsìn tí a yà sọ́tọ̀ gedegbe , ” òun yóò pa wọ́n run . — Diutarónómì 5 : 6 - 10 ; 28 : 15 , 63 . 
 Kí ni Jésù àtàwọn àpọ́sítélì rẹ̀ ti sọ tẹ́lẹ̀ pé yóò wáyé láàárín àwọn Kristẹni , báwo lọ̀rọ̀ wọn sì ṣe ṣẹ ? 
 Irú nǹkan tó ṣẹlẹ̀ ní Ísírẹ́lì yìí gan - an ló ń ṣẹlẹ̀ láàárín àwọn oníṣọ́ọ̀ṣì lónìí . 
 Wọ́n máa ń sọ pé Kristẹni làwọn , àmọ́ àwọn àjọ̀dún wọn , ìwà wọn àti ẹ̀kọ́ ìsìn wọn lòdì sí ohun tí Bíbélì fi kọ́ni . 
 Ìwà àwọn aṣáájú ìsìn wọn kò yàtọ̀ sí ti Jésíbẹ́lì torí pé àwọn ni olórí àwọn tó ń ṣenúnibíni sí àwa Ẹlẹ́rìí Jèhófà . 
 Ẹ̀wẹ̀ , àtọdúnmọ́dún wá làwọn aṣáájú ìsìn wọn ti ń ṣètìlẹ́yìn fún ogun jíjà , èyí tó fi hàn pé àwọn àti ìjọba ayé ló jọ jẹ̀bi ikú ọ̀kẹ́ àìmọye àwọn ọmọ ìjọ wọn tó ń kú sógun . 
 Bíbélì fi hàn pé ẹ̀sìn tó bá ń ti àwọn ìjọba ayé lẹ́yìn láti ṣe irú nǹkan báwọ̀nyí jẹ́ alágbèrè nípa tẹ̀mí . 
 Àwọn oníṣọ́ọ̀ṣì sì tún gbà káwọn ọmọ ìjọ máa ṣèṣekúṣe bó ṣe wù wọ́n , àní àwọn olórí ìsìn wọn pàápàá ń ṣe é . 
 Jésù Kristi àtàwọn àpọ́sítélì rẹ̀ ti sọ tẹ́lẹ̀ ṣá o pé irú ìpẹ̀yìndà ńlá bẹ́ẹ̀ máa wáyé . 
 Kí ló máa wá jẹ́ àtúbọ̀tán àwọn oníṣọ́ọ̀ṣì tí iye wọn lé ní ẹgbẹ̀rún ọ̀kẹ́ lọ́nà àádọ́ta ? 
 Kí sì ni ojúṣe àwọn olùjọsìn Jèhófà sí wọn àti sí gbogbo àwọn mìíràn tí ẹ̀sìn èké ti ṣì lọ́nà ? 
 A óò rí ìdáhùn ìbéèrè wọ̀nyí tá a bá ṣàyẹ̀wò àwọn ohun pàtàkì kan tó ṣẹlẹ̀ kó tó di pé Jéhù “ pa Báálì rẹ́ ráúráú kúrò ní Ísírẹ́lì . ” — 2 Àwọn Ọba 10 : 28 . 
 Ìfẹ́ Tí Ọlọ́run Ní Sáwọn Èèyàn Rẹ̀ Tó Yàyàkuyà 
 Báwo ni Jèhófà ṣe fi ìfẹ́ hàn sí àwọn èèyàn rẹ̀ tó yàyàkuyà ? 
 Kì í dùn mọ́ Jèhófà Ọlọ́run láti máa fìyà jẹ àwọn tó bá hùwà àìṣòótọ́ sí i . 
 Baba onífẹ̀ẹ́ ni , nítorí náà ohun tó ń fẹ́ ni pé kí àwọn èèyàn burúkú ronú pìwà dà kí wọ́n padà sọ́dọ̀ òun . 
 A rí bí èyí ṣe jẹ́ òótọ́ látinú bí Jèhófà ṣe lo ọ̀pọ̀ wòlíì nígbà ayé Áhábù àti Jésíbẹ́lì láti kìlọ̀ fáwọn èèyàn rẹ̀ nípa ohun tó máa bá wọn bí wọn ò bá jáwọ́ nínú sísin Báálì . 
 Ọ̀kan lára àwọn wòlíì tí Jèhófà lò ni Èlíjà . 
 Ní òpin ọ̀dá ńlá kan tí Èlíjà sọ tẹ́lẹ̀ , Èlíjà sọ pé kí Áhábù Ọba kó àwọn ọmọ Ísírẹ́lì àtàwọn wòlíì Báálì jọ sórí Òkè Kámẹ́lì . — 1 Àwọn Ọba 18 : 1 , 19 . 
 6 , 7 . ( a ) Báwo ni Èlíjà ṣe fi ohun tó mú káwọn ọmọ Ísírẹ́lì di apẹ̀yìndà hàn ? 
 ( b ) Kí làwọn wòlíì Báálì ṣe ? 
 ( d ) Kí ni Èlíjà ṣe ? 
 Ibi tí wọ́n pé jọ sí ni ibi pẹpẹ Jèhófà tí wọ́n “ ya lulẹ̀ , ” bóyá láti fi wá ojúure Jésíbẹ́lì . 
 Ó tini lójú pé àwọn ọmọ Ísírẹ́lì tó wà níbẹ̀ kò mọ ẹni tí wọn ì bá sọ pé ó lè rọ òjò tí wọ́n ń wá lójú méjèèjì nínú Jèhófà àti Báálì . 
 Àádọ́ta - lé - nírínwó [ 450 ] wòlíì ló wá ṣojú fún Báálì níbẹ̀ , àmọ́ Èlíjà nìkan ni wòlíì tó ṣojú fún Jèhófà . 
 Èlíjà bi àwọn èèyàn náà ní ìbéèrè kan láti fi sọ ohun tó jẹ́ olórí ìṣòro wọn , ó ní : “ Yóò ti pẹ́ tó tí ẹ ó fi máa tiro lórí èrò méjì tí ó yàtọ̀ síra ? ” 
 Lẹ́yìn náà ó wá sọ ojú abẹ níkòó , ó ní : “ Bí Jèhófà bá ni Ọlọ́run tòótọ́ , ẹ máa tọ̀ ọ́ lẹ́yìn ; ṣùgbọ́n bí Báálì bá ni , ẹ máa tọ̀ ọ́ lẹ́yìn . ” 
 Èlíjà wá dá àbá kan tí wọ́n á fi mọ ẹni tó jẹ́ Ọlọ́run tòótọ́ nínú àwọn méjèèjì . 
 Ìdí tó fi dá àbá yẹn ni pé ó fẹ́ kí àwọn ọmọ Ísírẹ́lì oníyèmejì máa sin Jèhófà nìkan ṣoṣo . 
 Ó ní kí wọ́n pa akọ màlúù méjì láti fi rúbọ , ọ̀kan sí Jèhófà ìkejì sí Báálì . 
 Ó ní kí èyí tó bá jẹ́ Ọlọ́run tòótọ́ lára wọn fúnra rẹ̀ finá sí ẹbọ rẹ̀ . 
 Àwọn wòlíì Báálì wá ṣètò ẹbọ tiwọn , ọ̀pọ̀ wákàtí ni wọ́n sì fi ń ké pe Báálì pé : “ Báálì , dá wa lóhùn ! ” 
 Nígbà tí Èlíjà wá ń fi wọ́n ṣẹlẹ́yà , wọ́n bẹ̀rẹ̀ sí fi nǹkan ya ara wọn lára títí ẹ̀jẹ̀ fi jáde lára wọn , bẹ́ẹ̀ ni wọ́n ń ké lóhùn rara . 
 Ṣùgbọ́n wọn ò rí ìdáhùn kankan gbà . — 1 Àwọn Ọba 18 : 21 , 26 - 29 . 
 Ọpọ́n wá sún kan Èlíjà báyìí . 
 Ó kọ́kọ́ tún pẹpẹ Jèhófà tó wà níbẹ̀ ṣe , ó sì kó ègé ọmọ akọ màlúù tirẹ̀ sórí rẹ̀ . 
 Ó ní kí wọ́n da omi ìṣà ńlá mẹ́rin sórí ẹbọ náà . 
 Wọ́n dá omi sí i bẹ́ẹ̀ lẹ́ẹ̀mẹ́ta títí yàrà tó yí pẹpẹ náà ká fi kún fómi . 
 Èlíjà wá gbàdúrà pé : “ Ìwọ Jèhófà , Ọlọ́run Ábúráhámù , Ísáákì àti Ísírẹ́lì , jẹ́ kí ó di mímọ̀ lónìí pé ìwọ ni Ọlọ́run ní Ísírẹ́lì , àti pé èmi jẹ́ ìránṣẹ́ rẹ , àti pé nípa ọ̀rọ̀ rẹ ni mo fi ṣe gbogbo nǹkan wọ̀nyí . 
 Dá mi lóhùn , Jèhófà , dá mi lóhùn , kí àwọn ènìyàn yìí lè mọ̀ pé ìwọ , Jèhófà , ni Ọlọ́run tòótọ́ , àti pé ìwọ fúnra rẹ ti yí ọkàn - àyà wọn padà . ” — 1 Àwọn Ọba 18 : 30 - 37 . 
 Báwo ni Ọlọ́run ṣe dáhùn àdúrà Èlíjà , kí ni wòlíì náà sì wá ṣe ? 
 Ọlọ́run tòótọ́ dá Èlíjà lóhùn , ó rán iná látọ̀runwá láti fi sun ẹbọ náà àti pẹpẹ rẹ̀ ráúráú . 
 Kódà iná náà lá omi inú yàrà tó yí pẹpẹ náà ká láú ! 
 Ẹ̀yin ẹ wo bó ṣe máa rí lára àwọn ọmọ Ísírẹ́lì wọ̀nyẹn . 
 Ńṣe ni “ wọ́n dojú bolẹ̀ lẹ́sẹ̀kẹsẹ̀ , wọ́n sì wí pé : ‘ Jèhófà ni Ọlọ́run tòótọ́ ! 
 Jèhófà ni Ọlọ́run tòótọ́ ! ’ ” 
 Èlíjà wá ṣe ohun pàtàkì kan láìjáfara . 
 Ó pàṣẹ fáwọn ọmọ Ísírẹ́lì pé : “ Ẹ gbá àwọn wòlíì Báálì mú ! 
 Ẹ má ṣe jẹ́ kí ẹyọ kan lára wọn sá lọ ! ” 
 Bí wọ́n ṣe pa gbogbo àádọ́ta - lé - nírínwó [ 450 ] wòlíì Báálì tó wà níbẹ̀ nísàlẹ̀ Òkè Kámẹ́lì nìyẹn . — 1 Àwọn Ọba 18 : 38 - 40 . 
 Kí ló tún jẹ́ ìdánwò fún àwọn olùjọsìn tòótọ́ ? 
 Ọjọ́ mánigbàgbé yìí kan náà ni Jèhófà mú kí òjò rọ̀ fúngbà àkọ́kọ́ lẹ́yìn ọdún mẹ́ta àtààbọ̀ ! 
 Ẹ fojú inú wo ohun táwọn ọmọ Ísírẹ́lì á máa bá ara wọn sọ lójú ọ̀nà bí wọ́n ṣe ń lọ sílé ; láìsí àní - àní Jèhófà ti fi hàn kedere pé òun ni Ọlọ́run tòótọ́ . 
 Àmọ́ àwọn tó ń bọ Báálì ò jáwọ́ o . 
 Jésíbẹ́lì náà ò sì dáwọ́ inúnibíni tó ń ṣe sáwọn ìránṣẹ́ Jèhófà dúró . 
 Gbogbo èyí tún dán ìdúróṣinṣin àwọn èèyàn Ọlọ́run wò lẹ́ẹ̀kan sí i . 
 Ṣé wọ́n á ṣì máa sin Jèhófà tọkàntọkàn lọ́nà tá a yà sọ́tọ̀ gedegbe nígbà tọ́jọ́ ìdájọ́ Ọlọ́run bá dé sórí àwọn tó ń bọ Báálì ? 
 Gbé Ìgbésẹ̀ Kankan Nísinsìnyí 
 ( a ) Kí làwọn Kristẹni ẹni àmì òróró ń ṣe lóde òní ? 
 ( b ) Kí lẹni tó bá fẹ́ tẹ̀ lé ohun tó wà nínú Ìṣípayá 18 : 4 gbọ́dọ̀ ṣe ? 
 Irú iṣẹ́ tí Èlíjà ṣe làwọn Kristẹni ẹni àmì òróró ń ṣe lóde òní . 
 Wọ́n ń fi ọ̀rọ̀ ẹnu àti ìwé tí wọ́n ń tẹ̀ ṣèkìlọ̀ ewu tí ń bẹ nínú ìsìn èké fáwọn èèyàn orílẹ̀ - èdè gbogbo , àtàwọn oníṣọ́ọ̀ṣì àtàwọn tí kì í ṣe oníṣọ́ọ̀ṣì . 
 Èyí ti mú kí ọ̀pọ̀ rẹpẹtẹ èèyàn tètè jáwọ́ nínú ìsìn èké , kí wọ́n ya ara wọn sí mímọ́ fún Jèhófà , kí wọ́n sì ṣèrìbọmi gẹ́gẹ́ bí ọmọ ẹ̀yìn Jésù Kristi . 
 Ohun tí Ọlọ́run sì ní káwọn èèyàn ṣe nípa ẹ̀sìn èké láìjáfara náà nìyẹn , ó ni : “ Ẹ jáde kúrò nínú rẹ̀ , ẹ̀yin ènìyàn mi , bí ẹ kò bá fẹ́ ṣàjọpín pẹ̀lú rẹ̀ nínú àwọn ẹ̀ṣẹ̀ rẹ̀ , bí ẹ kò bá sì fẹ́ gbà lára àwọn ìyọnu àjàkálẹ̀ rẹ̀ . ” — Ìṣípayá 18 : 4 . 
 Kí lẹni tó bá fẹ́ rójú rere Jèhófà ní láti ṣe ? 
 Àmọ́ , àràádọ́ta ọ̀kẹ́ èèyàn míì ṣì wà tí wọ́n fẹ́ràn ọ̀rọ̀ Bíbélì táwọn Ẹlẹ́rìí Jèhófà ń wàásù ṣùgbọ́n tí wọ́n ń ṣiyèméjì nípa ohun tó yẹ kí wọ́n ṣe . 
 Àwọn míì lára wọn máa ń wá sáwọn ìpàdé ìjọ lẹ́ẹ̀kọ̀ọ̀kan , bóyá nígbà Oúnjẹ Alẹ́ Olúwa tàbí kí wọ́n wá gbádùn díẹ̀ lára ọ̀rọ̀ ìpàdé àgbègbè . 
 A gba irú àwọn ẹni bẹ́ẹ̀ níyànjú pé kí wọ́n ronú lórí ọ̀rọ̀ Èlíjà yìí dáadáa , ó ní : “ Yoo ti pẹ́ to ti ẹyin yoo fi maa ṣiyemeji ? ” 
 Dípò bí wọ́n ṣe ń fọ̀rọ̀ falẹ̀ ńṣe ló yẹ kí wọ́n gbé ìgbésẹ̀ kánkán nísinsìnyí láti ya ara wọn sí mímọ́ , kí wọ́n sì di olùjọsìn Jèhófà tó ṣèrìbọmi . 
 Ohun tó máa fi hàn bóyá wọ́n á níyè àìnípẹ̀kun tàbí wọn ò ní ní nìyẹn o ! — 2 Tẹsalóníkà 1 : 6 - 9 . 
 Ọ̀fìn wo làwọn Kristẹni kan tó ti ṣèrìbọmi jìn sí , kí ló sì yẹ kí wọ́n ṣe ? 
 Ó ṣeni láàánú pé àwọn Kristẹni kan tó ti ṣèrìbọmi kò ṣe ìjọsìn wọn déédéé mọ́ , kódà àwọn míì tiẹ̀ ti pa á tì . 
 Ìbẹ̀rù inúnibíni , àníyàn gbígbọ́ bùkátà , ìlépa ọrọ̀ àti fàájì jíjẹ ò jẹ́ káwọn mìíràn nítara mọ́ . 
 Bẹ́ẹ̀ Jésù ti kìlọ̀ nípa nǹkan wọ̀nyí ṣáájú o , pé wọ́n á mú àwọn míì nínú ọmọ ẹ̀yìn òun kọsẹ̀ tàbí káwọn nǹkan wọ̀nyí fún ìgbàgbọ́ wọn pa tàbí kí wọ́n di ìdẹkùn fún wọn . 
 Dípò tí irú àwọn ẹni bẹ́ẹ̀ á fi máa “ ṣiyèméjì , ” ńṣe ni kí wọ́n di ‘ onítara , kí wọ́n ronú pìwà dà , ’ kí wọ́n tún tara ṣàṣà máa ṣe ojúṣe wọn bí wọ́n ṣe jẹ́jẹ̀ẹ́ nígbà tí wọ́n ya ara wọn sí mímọ́ fún Ọlọ́run . — Ìṣípayá 3 : 15 - 19 . 
 Bí Ìsìn Èké Yóò Ṣe Dópin Lójijì 
 Ṣàlàyé ipò tí Ísírẹ́lì wà nígbà tí a fòróró yan Jéhù láti di ọba . 
 Ohun tó ṣẹlẹ̀ ní Ísírẹ́lì ní nǹkan bí ọdún méjìdínlógún lẹ́yìn tí ọ̀rọ̀ ẹni tó jẹ́ Ọlọ́run tòótọ́ yanjú lórí Òkè Kámẹ́lì jẹ́ ká rí ìdí tó fi ṣe pàtàkì pé káwọn èèyàn tètè jáde kúrò nínú ẹ̀sìn èké nísinsìnyí . 
 Òjijì ni ọjọ́ ìdájọ́ Jèhófà dé sórí àwọn tó ń bọ Báálì nígbà ayé wòlíì Èlíṣà tó gbaṣẹ́ lọ́wọ́ Èlíjà . 
 Jèhórámù ọmọ Áhábù Ọba ló ń ṣàkóso Ísírẹ́lì nígbà náà , Jésíbẹ́lì ìyá ọba náà sì wà láàyè lákòókò yẹn . 
 Èlíṣà rán ọ̀kan lára àwọn ìránṣẹ́ rẹ̀ ní bòókẹ́lẹ́ pé kó lọ fòróró yan Jéhù ọ̀gágun Ísírẹ́lì láti di ọba tó máa rọ́pò Jèhórámù . 
 Rámótì - gílíádì ní ìlà oòrùn Jọ́dánì ni Jéhù wà nígbà náà , tó ń darí àwọn ọmọ Ísírẹ́lì tó ń bá àwọn ọ̀tá wọn jagun . 
 Jèhórámù Ọba sì wà ní pẹ̀tẹ́lẹ̀ Jésíréélì lẹ́gbẹ̀ẹ́ Mẹ́gídò , ó ń tọ́jú ibi tó fi gbọgbẹ́ lójú ogun . — 2 Àwọn Ọba 8 : 29 – 9 : 4 . 
 14 , 15 . 
 Iṣẹ́ wo ni Jèhófà gbé lé Jéhù lọ́wọ́ , ọwọ́ wo ni Jéhù sì fi mú iṣẹ́ náà ? 
 Ohun tí Jèhófà sọ pé kí Jéhù ṣe nìyí : “ Kí ìwọ . . . ṣá ilé olúwa rẹ Áhábù balẹ̀ , èmi yóò sì gbẹ̀san ẹ̀jẹ̀ àwọn ìránṣẹ́ mi wòlíì àti ẹ̀jẹ̀ gbogbo ìránṣẹ́ Jèhófà lọ́wọ́ Jésíbẹ́lì . 
 Gbogbo ilé Áhábù yóò sì ṣègbé ; . . . 
 Jésíbẹ́lì sì ni àwọn ajá yóò jẹ ní abá ilẹ̀ tí ó wà ní Jésíréélì , kì yóò sì sí ẹnì kankan tí yóò sin ín . ” — 2 Àwọn Ọba 9 : 7 - 10 . 
 Jéhù kì í fọ̀rọ̀ falẹ̀ rárá . 
 Kíá ó ti gun kẹ̀kẹ́ ẹṣin rẹ̀ , ó sì sáré lọ sí Jésíréélì . 
 Nígbà tí olùṣọ́ kan ní Jésíréélì rí bí kẹ̀kẹ́ ẹṣin náà ṣe ń sáré bọ̀ , ó ti mọ̀ pé Jéhù ni , ó sì sọ fún Jèhórámù Ọba . 
 Ni Jèhórámù bá gun kẹ̀kẹ́ ẹṣin rẹ̀ lọ pàdé Jéhù olórí ogun rẹ̀ . 
 Bí wọ́n ṣe pàdé , Jèhórámù bi Jéhù pé : “ Ṣé àlàáfíà ni , Jéhù ? ” 
 Jéhù fèsì pé : “ Àlàáfíà báwo , níwọ̀n ìgbà tí ìwà àgbèrè Jésíbẹ́lì ìyá rẹ àti ọ̀pọ̀lọpọ̀ iṣẹ́ àjẹ́ rẹ̀ bá ń bẹ ? ” 
 Bí Jèhórámù ṣe ni kóun sá lọ ni Jéhù ta á lọ́fà , ọfà náà sì gún ọkàn rẹ̀ , ó sì kú . — 2 Àwọn Ọba 9 : 20 - 24 . 
 ( a ) Ìpinnu wo làwọn òṣìṣẹ́ ààfin tó wà lọ́dọ̀ Jésíbẹ́lì ní láti ṣe láìròtẹ́lẹ̀ ? 
 ( b ) Báwo ni ọ̀rọ̀ tí Jèhófà sọ nípa Jésíbẹ́lì ṣe ṣẹ ? 
 Jéhù tún tara ṣàṣà gun kẹ̀kẹ́ ẹṣin rẹ̀ lọ sínú ìlú . 
 Jésíbẹ́lì tó ti tọ́jú tọ́tè wá yọjú lójú fèrèsé , ó sì kí Jéhù ní ìkíni akọ láti fi hàn pé Jéhù ti kẹ́ran . 
 Àmọ́ Jéhù ò ṣe bíi pé òun gbọ́ , ó ní , “ Ta ní wà pẹ̀lú mi ? 
 Ta ni ? ” 
 kí àwọn yẹn lè yọjú sí i . 
 Ó wá di dandan káwọn ìránṣẹ́ Jésíbẹ́lì ṣèpinnu kíá . 
 Àwọn òṣìṣẹ́ ààfin méjì tàbí mẹ́ta yọjú sí i láti ojú fèrèsé . 
 Jéhù wá pàṣẹ pé : “ Ẹ ré e bọ́ ! ” 
 Ọ̀ràn dójú ẹ̀ wàyí . 
 Ti ta ni wọ́n máa ṣe nínú àwọn méjèèjì ? 
 Bí àwọn òṣìṣẹ́ ààfin náà ṣe ré Jésíbẹ́lì bọ́ sójú ọ̀nà nísàlẹ̀ nìyẹn , tí àwọn ẹṣin àti kẹ̀kẹ́ ẹṣin Jéhù sì tẹ̀ ẹ́ mọ́lẹ̀ . 
 Báyìí ni Jésíbẹ́lì tó ń ṣagbátẹrù ìjọsìn Báálì nílẹ̀ Ísírẹ́lì ṣe jèrè iṣẹ́ ọwọ́ ẹ̀ . 
 Kí wọ́n tó lọ gbé òkú rẹ̀ láti sin ín , àwọn ajá ti jẹ ẹran ara rẹ̀ bí àsọtẹ́lẹ̀ ṣe wí . — 2 Àwọn Ọba 9 : 30 - 37 . 
 Kí ló yẹ kó túbọ̀ dá wa lójú pé ó ń bọ̀ wá ṣẹlẹ̀ bá a ṣe rí i pé Jésíbẹ́lì gba ìdájọ́ Ọlọ́run ? 
 Irú ikú ẹ̀sín tí aṣẹ́wó ìṣàpẹẹrẹ tó ń jẹ́ “ Bábílónì Ńlá ” ń bọ̀ wá kú nìyẹn . 
 Gbogbo ẹ̀sìn èké tó wà nínú ayé Sátánì , tí wọ́n pilẹ̀ látinú ìlú Bábílónì ìgbàanì , ló para pọ̀ jẹ́ aṣẹ́wó yẹn . 
 Tí ẹ̀sìn èké bá sì ti wá dópin , Jèhófà Ọlọ́run yóò yíjú sí gbogbo èèyàn yòókù tí ń bẹ lábẹ́ àkóso Sátánì . 
 Yóò pa gbogbo wọn run kí ayé tuntun òdodo lè gbilẹ̀ . — Ìṣípayá 17 : 3 - 6 ; 19 : 19 - 21 ; 21 : 1 - 4 . 
 Kí ló ṣẹlẹ̀ sáwọn tó ń sin Báálì ní Ísírẹ́lì lẹ́yìn ikú Jésíbẹ́lì ? 
 Lẹ́yìn ikú Jésíbẹ́lì , kíá ni Jéhù Ọba run gbogbo ọmọ Áhábù àti gbogbo àwọn sàràkí - sàràkí nínú àwọn alátìlẹyìn rẹ̀ . 
 Ṣùgbọ́n àwọn ọmọ Ísírẹ́lì tó ń bọ Báálì ṣì kù lórílẹ̀ - èdè náà . 
 Jéhù wá wá nǹkan ṣe sọ́rọ̀ wọn láti fi hàn pé òun ‘ kò fàyè gba bíbá Jèhófà díje . ’ 
 Jéhù dọ́gbọ́n ṣe bíi pé òun náà ń sin Báálì , ó wá ṣètò àjọyọ̀ ńlá kan tí wọ́n máa ṣe ní tẹ́ńpìlì Báálì tí Áhábù kọ́ sí Samáríà . 
 Gbogbo ọmọ Ísírẹ́lì tó ń sin Báálì ló wá síbi àjọyọ̀ náà . 
 Ṣùgbọ́n nígbà tí gbogbo wọn rọ́ kún inú tẹ́ńpìlì náà tán , ńṣe làwọn ìránṣẹ́ Jéhù pa gbogbo wọn pátápátá . 
 Bíbélì parí ìtàn náà báyìí pé : “ Bí Jéhù ṣe pa Báálì rẹ́ ráúráú kúrò ní Ísírẹ́lì nìyẹn . ” — 2 Àwọn Ọba 10 : 18 - 28 . 
 Ohun àgbàyanu wo ló wà lọ́jọ́ iwájú fáwọn “ ogunlọ́gọ̀ ńlá ” tó ń sin Jèhófà láìyẹsẹ̀ ? 
 Ìjọsìn Báálì dópin nílẹ̀ Ísírẹ́lì . 
 Bẹ́ẹ̀ náà ló ṣe dájú pé àwọn ẹ̀sìn èké ayé máa dópin lójijì , lọ́nà tó burú jáì . 
 Ìhà ọ̀dọ̀ ta lo máa wà ní ọjọ́ ìdájọ́ ńlá náà ? 
 Gbé ìgbésẹ̀ kánkán nísinsìnyí , kó lè ṣeé ṣe fún ọ láti wà lára “ ogunlọ́gọ̀ ńlá ” tí yóò la “ ìpọ́njú ńlá náà ” já . 
 Ìyẹn á jẹ́ kó o lè wẹ̀yìn wò tìdùnnú - tìdùnnú kó o sì yin Ọlọ́run lógo pé ó ṣèdájọ́ lórí “ aṣẹ́wó ńlá tí ó fi àgbèrè rẹ̀ sọ ilẹ̀ ayé di ìbàjẹ́ . ” 
 Wàá sì lè fohùn ṣọ̀kan pẹ̀lú àwọn olùjọsìn tòótọ́ yòókù tí wọ́n fara mọ́ ọ̀rọ̀ orin táwọn ẹ̀dá ọ̀run ń kọ pé : “ Ẹ yin Jáà , nítorí pé Jèhófà Ọlọ́run wa , Olódùmarè , ti bẹ̀rẹ̀ sí ṣàkóso gẹ́gẹ́ bí ọba . ” — Ìṣípayá 7 : 9 , 10 , 14 ; 19 : 1 , 2 , 6 . 
 Ìbéèrè Tí A Ó Fi Ṣàṣàrò 
 • Báwo làwọn ọmọ Ísírẹ́lì ìgbàanì ṣe dẹni tó ń bọ Báálì ? 
 • Ìpẹ̀yìndà ńlá wo ni Bíbélì sọ pé ó máa wáyé , báwo ni àsọtẹ́lẹ̀ yẹn sì ṣe ṣẹ ? 
 • Báwo ni Jéhù ṣe fòpin sí ìjọsìn Báálì ? 
 • Kí la gbọ́dọ̀ ṣe tá a bá fẹ́ kí Ọlọ́run dá wa sí lọ́jọ́ ìdájọ́ rẹ̀ ? 
 [ Àwòrán ilẹ̀ tó wà ní ojú ìwé 25 ] 
 ( Láti rí bá a ṣe to ọ̀rọ̀ sójú ìwé , wo ìtẹ̀jáde náà gan - an ) 
 Sókóhì 
 Áfékì 
 Hélíkátì 
 Jókínéámù 
 Mẹ́gídò 
 Táánákì 
 Dótánì 
 SAMÁRÍÀ 
 Ẹ́ń - dórì 
 Ṣúnémù 
 Ọ́fírà 
 Jésíréélì 
 Íbíléámù ( Gati - rímónì ) 
 Tírísà 
 Bẹti - ṣémẹ́ṣì 
 Bẹti - ṣéánì ( Bẹti - ṣánì ) 
 Jabẹṣi - gílíádì ? 
 Ebẹli - méhólà 
 Ilé Áríbélì 
 Ramoti - gílíádì 
 [ Àwọn òkè ] 
 Òkè Kámẹ́lì 
 Òkè Tábórì 
 Mórè 
 Òkè Gíbóà 
 [ Àwọn omi ńlá ] 
 Òkun Mẹditaréníà 
 Òkun Gálílì 
 [ Odò ] 
 Odò Jọ́dánì 
 [ Kànga ] 
 Kànga Háródù 
 [ Credit Line ] 
 A gba àwòrán ilẹ̀ yìí látọ̀dọ̀ Pictorial Archive ( Near Eastern History ) Est . and Survey of Israel 
 [ Àwọn àwòrán tó wà ní ojú ìwé 26 ] 
 Wíwàásù Ìjọba Ọlọ́run déédéé àti lílọ sí ìpàdé ìjọ déédéé jẹ́ apá pàtàkì nínú ìjọsìn tòótọ́ 
 [ Àwọn àwòrán tó wà ní ojú ìwé 28 , 29 ] 
 Gbogbo ẹni tó bá fẹ́ kí Jèhófà dá òun sí lọ́jọ́ ìdájọ́ rẹ̀ gbọ́dọ̀ gbé ìgbésẹ̀ kánkán bíi ti Jéhù 
 Báwo Ni Ìgbẹ́kẹ̀lé Rẹ Nínú Ọlọ́run Ṣe Lágbára Tó ? 
 ‘ Ẹ máa bá a nìṣó , nígbà náà , ní wíwá ìjọba náà lákọ̀ọ́kọ́ . ’ — MÁTÍÙ 6 : 33 . 
 1 , 2 . 
 Kí ni ọ̀dọ́kùnrin kan ṣe nípa iṣẹ́ oúnjẹ òòjọ́ rẹ̀ , kí sì nìdí tó fi ṣe bẹ́ẹ̀ ? 
 Ọ̀DỌ́KÙNRIN kan ń fẹ́ dẹni tó wúlò nínú ìjọ rẹ̀ . 
 Àmọ́ ìṣòro rẹ̀ ni pé iṣẹ́ oúnjẹ òòjọ́ rẹ̀ ń dí i lọ́wọ́ , kò jẹ́ kó lè wá sípàdé déédéé . 
 Báwo ló ṣe yanjú ìṣòro yìí ? 
 Ó mójú rẹ̀ kúrò nínú àwọn nǹkan kan , ó sì kọ̀wé fi iṣẹ́ náà sílẹ̀ . 
 Nígbà tó yá , ó rí iṣẹ́ kan tó fún un láyè láti bójú tó àwọn ojúṣe rẹ̀ gẹ́gẹ́ bí Kristẹni . 
 Ní báyìí , owó tó ń gbà kéré sí ti tẹ́lẹ̀ , àmọ́ ó ń bójú tó ìdílé rẹ̀ bó ṣe yẹ , ó sì wúlò nínú ìjọ tó wà . 
 Ǹjẹ́ o mọ ìdí tí ọ̀dọ́kùnrin yìí fi ṣe àyípadà yẹn ? 
 Ǹjẹ́ o lè ṣe irú ohun tó ṣe yẹn tó bá jẹ́ pé ìwọ lo wà nírú ipò yẹn ? 
 Ó wúni lórí pé ọ̀pọ̀ Kristẹni ló ti ṣe irú nǹkan bẹ́ẹ̀ , ohun tí wọ́n ṣe yìí sì fi hàn pé wọ́n nígbẹ̀ẹ́kẹ̀lé nínú ìlérí tí Jésù ṣe pé : “ Ẹ máa bá a nìṣó , nígbà náà , ní wíwá ìjọba náà àti òdodo Rẹ̀ lákọ̀ọ́kọ́ , gbogbo nǹkan mìíràn wọ̀nyí ni a ó sì fi kún un fún yín . ” 
 Jèhófà ni wọ́n gbẹ́kẹ̀ lé pé á bójú tó àwọn , wọn kò gbẹ́kẹ̀ lé ayé yìí . — Òwe 3 : 23 , 26 . 
 Kí nìdí táwọn kan fi ń rò pé bóyá ló bọ́gbọ́n mu láti fi Ìjọba Ọlọ́run sípò àkọ́kọ́ lónìí ? 
 Àwọn kan lè máa rò pé bóyá lohun tí ọ̀dọ́kùnrin yìí ṣe bọ́gbọ́n mu pẹ̀lú bí ọ̀rọ̀ àtijẹ - àtimu ṣe le gan - an lákòókò tá a wà yìí . 
 Lóde òní , inú òṣì paraku làwọn èèyàn kan wà nígbà táwọn kan wà nínú ọrọ̀ rẹpẹtẹ tá ò rírú rẹ̀ rí . 
 Ọ̀pọ̀ jù lọ èèyàn láwọn orílẹ̀ - èdè tó tòṣì ni yóò lo àǹfààní èyíkéyìí tí wọ́n bá rí láti mú kí nǹkan túbọ̀ rọrùn fáwọn . 
 Àmọ́ ní tàwọn tó ń gbé láwọn orílẹ̀ - èdè tó lọ́rọ̀ , ńṣe làwọn ń ṣàníyàn nípa bí wọn ò ṣe ní dẹni tí kò lọ́rọ̀ mọ́ , nítorí ọrọ̀ ajé orílẹ̀ - èdè wọn tó ń jó àjórẹ̀yìn , táwọn èèyàn ò fi bẹ́ẹ̀ ríṣẹ́ ṣe mọ́ , táwọn agbaniṣíṣẹ́ sì fẹ́ káwọn òṣìṣẹ́ máa lo gbogbo agbára wọn àti àkókò rẹpẹtẹ níbi iṣẹ́ . 
 Pẹ̀lú bí ọ̀rọ̀ àtijẹ - àtimu ṣe le koko yìí , àwọn kan lè máa rò pé , ‘ Ǹjẹ́ ó bọ́gbọ́n mu láti máa wá Ìjọba Ọlọ́run lákọ̀ọ́kọ́ ? ’ 
 Ohun tó máa ràn wá lọ́wọ́ láti dáhùn ìbéèrè yẹn ni pé ká kọ́kọ́ ronú nípa àwùjọ kan tí Jésù bá sọ̀rọ̀ . 
 “ Ẹ Dẹ́kun Ṣíṣàníyàn ” 
 4 , 5 . 
 Àpèjúwe Jésù wo ló fi hàn pé kò bọ́gbọ́n mu káwọn èèyàn Ọlọ́run máa ṣàníyàn jù bó ṣe yẹ lọ nípa ohun tí wọ́n nílò lójoojúmọ́ ? 
 Gálílì ni Jésù wà nígbà tó ń bá àwùjọ àwọn èèyàn tó pọ̀ rẹpẹtẹ tí wọ́n wá láti ibi púpọ̀ sọ̀rọ̀ . 
 Ìwọ̀nba díẹ̀ lára àwọn èèyàn yẹn ló jẹ́ ọlọ́rọ̀ . 
 Ó ṣeé ṣe kó jẹ́ pé ọ̀pọ̀ jù lọ wọn ló jẹ́ tálákà . 
 Síbẹ̀síbẹ̀ , Jésù rọ̀ wọ́n pé kí wọ́n má ṣe fi wíwá ọrọ̀ nípa tara sípò àkọ́kọ́ , kàkà bẹ́ẹ̀ ọrọ̀ tó ṣeyebíye jù lọ ló sọ pé kí wọ́n máa tò jọ , ìyẹn ọrọ̀ nípa tẹ̀mí . 
 Jésù sọ pé : “ Ẹ dẹ́kun ṣíṣàníyàn nípa ọkàn yín , ní ti ohun tí ẹ ó jẹ tàbí ohun tí ẹ ó mu , tàbí nípa ara yín , ní ti ohun tí ẹ ó wọ̀ . 
 Ọkàn kò ha ṣe pàtàkì ju oúnjẹ àti ara ju aṣọ lọ ? ” — Mátíù 6 : 25 . 
 Ọ̀rọ̀ Jésù lè dà bí ohun tí kò bọ́gbọ́n mu lójú ọ̀pọ̀ lára àwọn tó ń gbọ́rọ̀ rẹ̀ . 
 Wọ́n mọ̀ pé báwọn ò bá ṣiṣẹ́ kára , ìyà yóò jẹ ìdílé àwọn . 
 Àmọ́ , Jésù ní kí wọ́n rántí àwọn ẹyẹ . 
 Ojoojúmọ́ làwọn ẹyẹ wọ̀nyí máa ń wá oúnjẹ àti ibi tí wọ́n máa wọ̀ sí , síbẹ̀ Jèhófà ń bójú tó wọn . 
 Jésù tún rán wọn létí bí Jèhófà ṣe ń bójú tó àwọn òdòdó inú igbó tí ẹwà wọn sì tayọ ẹwà Sólómọ́nì pẹ̀lú gbogbo ògo tó ní . 
 Bí Jèhófà bá ń bójú tó àwọn ẹyẹ àtàwọn òdòdó wọ̀nyí , ṣe kò wá ní bójú tó wa ni ? 
 Gẹ́gẹ́ bí Jésù ti sọ , ẹ̀mí wa àti ara wa ṣe pàtàkì ju oúnjẹ tá à ń rà láti fi gbé ẹ̀mí wa ró àti aṣọ tá à ń wọ̀ láti fi bo ara wa lọ . 
 Bó bá jẹ́ àtijẹ - àtimu àti ká lè ráṣọ wọ̀ sọ́rùn là ń lo gbogbo okun wa fún láìṣe nǹkan gidi kan nínú iṣẹ́ ìsìn Jèhófà , á jẹ́ pé a kàn wà láàyè lásán ni . — Oníwàásù 12 : 13 . 
 Èrò Títọ́ Tó Yẹ Ká Ní 
 ( a ) Ohun wo làwọn Kristẹni ní láti fúnra wọn bójú tó ? 
 ( b ) Ta làwọn Kristẹni gbẹ́kẹ̀ lé pátápátá ? 
 Àmọ́ o , Jésù kò rọ àwọn olùgbọ́ rẹ̀ pé kí wọ́n má ṣe ṣiṣẹ́ , pé kí wọ́n dúró kí Ọlọ́run wá máa pèsè ohun tí ìdílé wọn nílò . 
 Kódà àwọn ẹyẹ pàápàá ní láti wá oúnjẹ kiri fún ara wọn àti fún ọmọ wọn . 
 Nípa bẹ́ẹ̀ , àwọn ọmọlẹ́yìn Jésù ní láti ṣiṣẹ́ bí wọ́n bá fẹ́ jẹun . 
 Wọ́n ní láti bójú tó ìdílé wọn . 
 Àwọn Kristẹni tí wọ́n jẹ́ ìránṣẹ́ àtàwọn tó jẹ́ ẹrú ní láti ṣiṣẹ́ kára fún ọ̀gá wọn . 
 Àpọ́sítélì Pọ́ọ̀lù ṣiṣẹ́ àgọ́ pípa láti fi gbọ́ bùkátà ara rẹ̀ . 
 Àmọ́ ṣá o , àwọn Kristẹni wọ̀nyí kò fi iṣẹ́ oúnjẹ òòjọ́ wọn ṣe ìgbẹ́kẹ̀lé wọn . 
 Jèhófà ni wọ́n gbẹ́kẹ̀ lé . 
 Ìdí nìyẹn tí wọ́n fi ní ìbàlẹ̀ ọkàn táwọn ẹlòmíràn kò ní . 
 Onísáàmù náà sọ pé : “ Àwọn tí ó gbẹ́kẹ̀ lé Jèhófà dà bí Òkè Ńlá Síónì , tí a kò lè mú kí ó ta gbọ̀n - ọ́n gbọ̀n - ọ́n , ṣùgbọ́n tí ó ń bẹ àní fún àkókò tí ó lọ kánrin . ” — Sáàmù 125 : 1 . 
 Kí ló lè jẹ́ èrò ẹni tí kò bá gbẹ́kẹ̀ lé Jèhófà dáadáa ? 
 Èrò ẹni tí kò bá gbẹ́kẹ̀ lé Jèhófà lè yàtọ̀ sí ọ̀rọ̀ onísáàmù yẹn . 
 Ọ̀pọ̀ jù lọ àwọn èèyàn máa ń wo ohun ìní tara bíi pé òun gan - an ló ń fini lọ́kàn balẹ̀ . 
 Èyí ló mú káwọn òbí máa rọ àwọn ọmọ wọn láti lo ìgbà èwe wọn láti kẹ́kọ̀ọ́ nílé ẹ̀kọ́ gíga pẹ̀lú ìrètí pé ìyẹn á jẹ́ kí wọ́n lè rí iṣẹ́ olówó ńlá ṣe . 
 Ó ṣeni láàánú pé gbogbo ìsapá yìí ti já sí àdánù ńlá fáwọn ìdílé Kristẹni kan , nítorí pé ńṣe làwọn ọmọ wọn fi nǹkan tẹ̀mí sílẹ̀ pátápátá tí wọ́n ń lé nǹkan tara . 
 Èrò tó tọ́ wo làwọn Kristẹni máa ń ní ? 
 Nítorí náà , àwọn Kristẹni tí wọ́n gbọ́n mọ̀ pé ìmọ̀ràn Jésù wúlò gan - an lónìí bó ṣe wúlò ní ọ̀rúndún kìíní , wọ́n sì ń gbìyànjú láti ní èrò tó tọ́ . 
 Àní bí wọ́n tilẹ̀ ní láti lo ọ̀pọ̀ àkókò lẹ́nu iṣẹ́ oúnjẹ òòjọ́ wọn láti lè bójú tó ohun tí Ìwé Mímọ́ sọ pé ó yẹ ní ṣíṣe , síbẹ̀ wọn ò jẹ́ kí wíwá owó mú wọn pa ohun tó ṣe pàtàkì jù tì , ìyẹn nǹkan tẹ̀mí . — Oníwàásù 7 : 12 . 
 “ Ẹ Má Ṣàníyàn ” 
 Báwo ni Jésù ṣe fọkàn àwọn tó gbẹ́kẹ̀ lé Jèhófà pátápátá balẹ̀ ? 
 Nínú ìwàásù Jésù lórí Òkè , ó rọ àwọn tó ń gbọ́rọ̀ rẹ̀ pé : “ Nítorí náà , ẹ má ṣàníyàn láé , kí ẹ sì wí pé , ‘ Kí ni a ó jẹ ? ’ 
 tàbí , ‘ Kí ni a ó mu ? ’ 
 tàbí , ‘ Kí ni a ó wọ̀ ? ’ 
 Nítorí gbogbo ìwọ̀nyí ni nǹkan tí àwọn orílẹ̀ - èdè ń fi ìháragàgà lépa . 
 Nítorí Baba yín tí ń bẹ ní ọ̀run mọ̀ pé ẹ nílò gbogbo nǹkan wọ̀nyí . ” 
 Ẹ wo bí ọ̀rọ̀ yìí ṣe múnú ẹni dùn tó ! 
 Bá a bá gbẹ́kẹ̀ lé Jèhófà pátápátá , yóò máa tì wá lẹ́yìn nígbà gbogbo . 
 Àmọ́ o , ọ̀rọ̀ Jésù yìí ń múni ronú jinlẹ̀ . 
 Àwọn ọ̀rọ̀ yẹn rán wa létí pé tá a bá ń fi “ ìháragàgà ” lépa àwọn nǹkan tara , èrò wa kò yàtọ̀ sí ti “ àwọn orílẹ̀ - èdè ” nìyẹn , ìyẹn àwọn èèyàn tí wọn kì í ṣe Kristẹni tóòtọ́ . 
 Nígbà tí ọ̀dọ́kùnrin kan lọ bá Jésù láti gbàmọ̀ràn , báwo ni Jésù ṣe jẹ́ ká mọ ohun tí ọ̀dọ́kùnrin náà nífẹ̀ẹ́ sí jù lọ ? 
 Nígbà kan , ọ̀dọ́kùnrin kan tó lọ́rọ̀ gan - an béèrè lọ́wọ́ Jésù pé kí ni òun yóò ṣe láti jogún ìyè àìnípẹ̀kun . 
 Jésù rán an létí ohun tí Òfin Mósè sọ , èyí táwọn èèyàn ṣì ń tẹ̀ lé nígbà yẹn . 
 Ọ̀dọ́kùnrin náà sọ fún Jésù pé : “ Mo ti pa gbogbo ìwọ̀nyí mọ́ ; kí ni mo ṣaláìní síbẹ̀ ? ” 
 Èsì tí Jésù fún un lè máà bọ́gbọ́n mu lójú ọ̀pọ̀ èèyàn . 
 Ó sọ pé : “ Bí ìwọ bá fẹ́ jẹ́ pípé , lọ ta àwọn nǹkan ìní rẹ , kí o sì fi fún àwọn òtòṣì , ìwọ yóò sì ní ìṣúra ní ọ̀run , sì wá di ọmọlẹ́yìn mi . ” 
 Ọ̀dọ́kùnrin náà kúrò níbẹ̀ , inú rẹ̀ bà jẹ́ nítorí kò fẹ́ pàdánù ọrọ̀ tó ní . 
 Bó ti wu kó nífẹ̀ẹ́ Jèhófà tó , ó ṣì nífẹ̀ẹ́ ọrọ̀ rẹ̀ ju Jèhófà lọ . 
 11 , 12 . ( a ) Gbólóhùn tó ń múni ronú jinlẹ̀ wo ni Jésù sọ nípa ọrọ̀ ? 
 ( b ) Báwo ni ohun ìní ṣe lè díni lọ́wọ́ sísin Jèhófà ? 
 Ohun tó ṣẹlẹ̀ yẹn mú kí Jésù sọ ohun kan tó yani lẹ́nu , ó ní : “ Yóò jẹ́ ohun tí ó ṣòro fún ọlọ́rọ̀ láti dé inú ìjọba ọ̀run . . . . 
 Ó rọrùn fún ràkúnmí láti gba ojú abẹ́rẹ́ kọjá jù fún ọlọ́rọ̀ láti dé inú ìjọba Ọlọ́run . ” 
 Ṣé ohun tí Jésù ń sọ ni pé kò sí ọlọ́rọ̀ tí yóò jogún Ìjọba Ọlọ́run ? 
 Rárá o , nítorí ó sọ síwájú sí i pé : “ Lọ́dọ̀ Ọlọ́run ohun gbogbo ṣeé ṣe . ” 
 Ní tòdodo , pẹ̀lú ìrànlọ́wọ́ Jèhófà , àwọn ọlọ́rọ̀ kan nígbà yẹn di Kristẹni ẹni àmì òróró . 
 Síbẹ̀síbẹ̀ , ó nídìí pàtàkì tí Jésù fi sọ àwọn ọ̀rọ̀ yíyanilẹ́nu tó sọ yẹn . 
 Ńṣe ló ń kìlọ̀ fún wa . 
 Tó bá jẹ́ pé ohun ìní lẹnì kan gbẹ́kẹ̀ lé bíi ti ọ̀dọ́kùnrin ọlọ́rọ̀ yẹn , ó lè dí i lọ́wọ́ fífi gbogbo ọkàn sin Jèhófà . 
 Ìyẹn sì lè ṣẹlẹ̀ sí ẹni tó ti lọ́rọ̀ àtẹni tó “ pinnu láti di ọlọ́rọ̀ . ” 
 Gbígbẹ́kẹ̀lé àwọn nǹkan tara jù lè mú kẹ́nì kan di ẹni tí ohun tó ‘ ṣaláìní nípa ti ẹ̀mí kò jẹ lọ́kàn ’ tó bó ṣe yẹ mọ́ . 
 Ohun tó máa wá ṣẹlẹ̀ ni pé , onítọ̀hún lè dẹni tí kò rí ìdí láti gbára lé Jèhófà bíi ti tẹ́lẹ̀ mọ́ . 
 Ó lè máa retí pé káwọn èèyàn máa gbé òun gẹ̀gẹ̀ nínú ìjọ . 
 Ó sì lè máa lo èyí tó pọ̀ jù nínú àkókò rẹ̀ fún gbígbádùn ọrọ̀ rẹ̀ dípò kó máa lo àkókò náà láti sin Jèhófà . 
 Ní Èrò Tó Tọ́ 
 Èrò òdì wo làwọn ará Laodíkíà ní ? 
 Ìjọ Laodíkíà ti ọ̀rúndún kìíní jẹ́ àwọn èèyàn tí wọ́n ní èrò òdì nípa ohun ìní tara . 
 Jésù sọ fún wọn pé : “ Ìwọ wí pé : ‘ Ọlọ́rọ̀ ni mí , mo sì ti kó ọrọ̀ jọ , èmi kò sì nílò ohunkóhun rárá , ’ ṣùgbọ́n o kò mọ̀ pé akúùṣẹ́ ni ọ́ àti ẹni ìkáàánú fún àti òtòṣì àti afọ́jú àti ẹni ìhòòhò . ” 
 Kì í ṣe ọrọ̀ táwọn ará Laodíkíà ní ló gbé wọn dé irú ipò tó sọ wọ́n dẹni ìkáàánú fún nípa tẹ̀mí yẹn . 
 Bí wọ́n ṣe gbẹ́kẹ̀ lé ọrọ̀ dípò kí wọ́n gbẹ́kẹ̀ lé Jèhófà ló fà á . 
 Òun ló mú kí wọ́n lọ́ wọ́ọ́wọ́ọ́ nípa tẹ̀mí , Jésù ò sì ní pẹ́ ‘ pọ̀ wọ́n jáde ’ kúrò lẹ́nu rẹ̀ . — Ìṣípayá 3 : 14 - 17 . 
 Kí nìdí tí Pọ́ọ̀lù fi gbóríyìn fáwọn Hébérù tó jẹ́ Kristẹni ? 
 Ní ìdà kejì , Pọ́ọ̀lù yin àwọn Hébérù tó jẹ́ Kristẹni nítorí ìwà wọn nígbà tí inúnibíni kan kọ́kọ́ wáyé . 
 Ó sọ pé : “ Ẹ fi ìbánikẹ́dùn hàn fún àwọn tí ń bẹ nínú ẹ̀wọ̀n , ẹ sì fi ìdùnnú gba pípiyẹ́ àwọn nǹkan ìní yín , ní mímọ̀ pé ẹ̀yin fúnra yín ní ohun ìní dídárajù àti èyí tí ó wà lọ títí . ” 
 Àwọn Kristẹni wọ̀nyẹn kò banú jẹ́ nítorí pé wọ́n pàdánù ohun ìní wọn . 
 Wọn ò pàdánù ayọ̀ wọn nítorí pé ohun ìní tó ṣe pàtàkì jù lọ ni wọ́n dì mú ṣinṣin , ìyẹn “ ohun ìní dídárajù àti èyí tí ó wà lọ títí . ” 
 Bíi ti oníṣòwò inú àpèjúwe Jésù tó yááfì gbogbo ohun tó ní nítorí péálì kan tó níye lórí , wọ́n pinnu láti di ìrètí Ìjọba náà mú ṣinṣin , láìka ohunkóhun tó lè ná wọn sí . 
 Ẹ̀mí rere tí wọ́n ní yìí mà dára o ! 
 Báwo ni ọ̀dọ́bìnrin kan tó jẹ́ Kristẹni lórílẹ̀ - èdè Làìbéríà ṣe fi Ìjọba Ọlọ́run sípò àkọ́kọ́ ? 
 Ọ̀pọ̀ èèyàn ló ní irú ẹ̀mí rere tí wọ́n ní yìí lónìí . 
 Bí àpẹẹrẹ , lórílẹ̀ - èdè Làìbéríà , wọ́n fún ọ̀dọ́bìnrin kan tó jẹ́ Kristẹni láǹfààní láti lọ kẹ́kọ̀ọ́ ní yunifásítì . 
 Lórílẹ̀ - èdè yẹn , ohun tó máa jẹ́ kí ọkàn ẹni balẹ̀ lọ́jọ́ iwájú làwọn èèyàn ka irú àǹfààní bẹ́ẹ̀ sí . 
 Àmọ́ aṣáájú - ọ̀nà lòun ní tiẹ̀ , ìyẹn ajíhìnrere tó ń fi àkókò púpọ̀ wàásù , wọ́n sì ti pè é pé kó wá sìn gẹ́gẹ́ bí aṣáájú - ọ̀nà àkànṣe onígbà díẹ̀ . 
 Ọ̀dọ́bìnrin náà yàn láti wá Ìjọba Ọlọ́run lákọ̀ọ́kọ́ , kò sì fi iṣẹ́ ìsìn alákòókò - kíkún tó ń ṣe sílẹ̀ . 
 Ó lọ síbi tí wọ́n yàn án sí , ó sì bẹ̀rẹ̀ sí darí ìkẹ́kọ̀ọ́ Bíbélì mọ́kànlélógún láàárín oṣù mẹ́ta . 
 Ọ̀dọ́bìnrin yìí àtàwọn ẹgbàágbèje mìíràn bíi tirẹ̀ ń wá Ìjọba Ọlọ́run lákọ̀ọ́kọ́ , kódà bí wọ́n tiẹ̀ máa pàdánù àwọn nǹkan tó lè jẹ́ àǹfààní tara . 
 Kí ló mú kí wọ́n nírú ẹ̀mí rere bẹ́ẹ̀ nínú ayé tó kún fún ìfẹ́ ọrọ̀ àlùmọ́ọ́nì yìí ? 
 Ìdí ni pé , wọ́n ti ní àwọn ànímọ́ rere kan . 
 Ẹ jẹ́ ká gbé díẹ̀ lára ànímọ́ wọ̀nyẹn yẹ̀ wò . 
 16 , 17 . ( a ) Kí nìdí tí ìmọ̀wọ̀n - ara - ẹni fi ṣe pàtàkì bá a bá fẹ́ nígbẹ̀ẹ́kẹ̀lé nínú Jèhófà ? 
 ( b ) Kí nìdí tó fi yẹ ká nígbẹ̀ẹ́kẹ̀lé nínú àwọn ìlérí Ọlọ́run ? 
 Ìmọ̀wọ̀n - ara - ẹni : Bíbélì sọ pé : “ Fi gbogbo ọkàn - àyà rẹ gbẹ́kẹ̀ lé Jèhófà , má sì gbára lé òye tìrẹ . 
 Ṣàkíyèsí rẹ̀ ní gbogbo ọ̀nà rẹ , òun fúnra rẹ̀ yóò sì mú àwọn ipa ọ̀nà rẹ tọ́ . 
 Má ṣe di ọlọ́gbọ́n ní ojú ara rẹ . ” 
 Nígbà mìíràn , ipa ọ̀nà kan lè dà bíi pé ó dára tá a bá fojú tí ayé fi ń wo nǹkan wò ó . 
 Síbẹ̀ , Jèhófà ni Kristẹni kan tó jẹ́ olóòótọ́ ọkàn máa ń wò fún ìtọ́sọ́nà . 
 Ó máa ń fi ìrẹ̀lẹ̀ wá ìmọ̀ràn lọ́dọ̀ Jèhófà ‘ nínú gbogbo ohun tó bá ń ṣe , ’ ì báà jẹ́ nínú ìjọ , nínú ẹ̀kọ́ ìwé , níbi iṣẹ́ , nínú eré ìnàjú tàbí ohunkóhun mìíràn . — Sáàmù 73 : 24 . 
 Ìgbẹ́kẹ̀lé nínú ìlérí Jèhófà : Pọ́ọ̀lù sọ pé : “ Ẹni tí ó bá ń tọ Ọlọ́run wá gbọ́dọ̀ gbà gbọ́ pé ó ń bẹ àti pé òun ni olùsẹ̀san fún àwọn tí ń fi taratara wá a . ” 
 Bá a bá ń ṣiyèméjì pé bóyá ni Jèhófà máa mú àwọn ìlérí rẹ̀ ṣẹ , ńṣe ló máa dà bíi pé ó bọ́gbọ́n mu láti ‘ lo ayé yìí dé ẹ̀kún rẹ́rẹ́ . ’ 
 Àmọ́ ṣá o , bí ìgbàgbọ́ wa bá lágbára , a ó pinnu lọ́kàn wa pé a ó máa wá Ìjọba Ọlọ́run lákọ̀ọ́kọ́ . 
 Báwo la ṣe lè ní ìgbàgbọ́ tó lágbára ? 
 Nípa sísúnmọ́ Jèhófà nínú àdúrà àtọkànwá àti nípa ìdákẹ́kọ̀ọ́ déédéé ni . 
 Àwa náà lè gbàdúrà bíi ti Dáfídì Ọba pé : “ Ìwọ Jèhófà ni mo gbẹ́kẹ̀ lé . 
 Mo ti wí pé : ‘ Ìwọ ni Ọlọ́run mi . ’ 
 Oore rẹ mà pọ̀ yanturu o ! ” — Sáàmù 31 : 14 , 19 . 
 18 , 19 . ( a ) Báwo ni fífi aápọn ṣe iṣẹ́ ìsìn Jèhófà ṣe ń mú kí ìgbẹ́kẹ̀lé wa nínú rẹ̀ lágbára sí i ? 
 ( b ) Kí nìdí tó fi yẹ kí Kristẹni kan múra tán láti yááfì àwọn ohun kan ? 
 Jíjẹ́ aláápọn nínú iṣẹ́ ìsìn Jèhófà : Nínú ìwé tí Pọ́ọ̀lù kọ , ó jẹ́ ká mọ̀ pé ńṣe ni níní ìgbẹ́kẹ̀lé pé àwọn ìlérí Jèhófà yóò ṣẹ àti jíjẹ́ aláápọn jọ ń rìn pọ̀ , ó sọ pé : “ A fẹ́ kí olúkúlùkù yín máa fi akitiyan kan náà hàn , kí ẹ lè ní ẹ̀kúnrẹ́rẹ́ ìdánilójú ìrètí náà títí dé òpin . ” 
 Bọ́wọ́ wa bá ń dí nínú iṣẹ́ ìsìn Jèhófà , ó dájú pé yóò tì wá lẹ́yìn . 
 Gbogbo ìgbà tá a bá sì rí ìtìlẹ́yìn náà gbà ni ìgbẹ́kẹ̀lé wa nínú rẹ̀ á máa lágbára sí i , a ó dẹni tó “ fẹsẹ̀ múlẹ̀ ṣinṣin , ” a ó sì “ di aláìṣeéṣínípò . ” 
 A ó máa tipa báyìí sọ ìgbàgbọ́ wa dọ̀tun , ìrètí wa á sì fìdí múlẹ̀ ṣinṣin . — Éfésù 3 : 16 - 19 . 
 Mímúratán láti yááfì àwọn ohun kan : Pọ́ọ̀lù yááfì iṣẹ́ tó máa ń mówó wọlé kó bàa lè tẹ̀ lé Jésù . 
 Ó ṣe kedere pé ohun tó dára ló ṣe , bó tilẹ̀ jẹ́ pé àwọn ìgbà mìíràn wà tí nǹkan ò fi bẹ́ẹ̀ rọrùn fún un nípa tara . 
 Jèhófà kò ṣèlérí fún wa pé a ó máa gbé ìgbésí ayé gbẹdẹmukẹ , ìgbà mìíràn sì wà tí nǹkan kì í rọgbọ fáwọn ìránṣẹ́ rẹ̀ . 
 Mímúra tá a múra tán láti mú àwọn ohun ìdíwọ́ kúrò nígbèésí ayé wa , tá a sì ń yááfì àwọn nǹkan kan , fi bí ìpinnu wa láti sin Jèhófà ṣe lágbára tó hàn . — 1 Tímótì 6 : 6 - 8 . 
 Kí nìdí tí sùúrù fi ṣe pàtàkì fáwọn tó fi Ìjọba Ọlọ́run sí ipò àkọ́kọ́ ? 
 Sùúrù : Jákọ́bù tó jẹ́ ọmọ ẹ̀yìn Jésù rọ àwọn tí wọ́n jọ jẹ́ Kristẹni pé : “ Nítorí náà , ẹ mú sùúrù , ẹ̀yin ará , títí di ìgbà wíwàníhìn - ín Olúwa . ” 
 Nínu ayé kòókòó jàn - ánjàn - án yìí , ó ṣòro láti jẹ́ onísùúrù . 
 A máa ń fẹ́ kọ́wọ́ wa tẹ nǹkan ní kíákíá . 
 Àmọ́ Pọ́ọ̀lù rọ̀ wá láti máa fara wé àwọn tí wọ́n “ tipasẹ̀ ìgbàgbọ́ àti sùúrù jogún àwọn ìlérí náà . ” 
 Múra tán láti dúró de Jèhófà . 
 Ìyè àìnípẹ̀kun nínú Párádísè orí ilẹ̀ ayé tó ohun téèyàn ń dúró dè ! 
 ( a ) Kí là ń fi hàn nígbà tá a bá fi Ìjọba Ọlọ́run sípò àkọ́kọ́ ? 
 ( b ) Kí la óò jíròrò nínú àpilẹ̀kọ́ tó tẹ̀ lé èyí ? 
 Dájúdájú , ìmọ̀ràn tí Jésù fún wa pé ká máa wá Ìjọba Ọlọ́run lákọ̀ọ́kọ́ wúlò gan - an . 
 Tá a bá ṣe ohun tó sọ yìí , à ń fi hàn pé lóòótọ́ la gbẹ́kẹ̀ lé Jèhófà tí a sì yan ọ̀nà kan ṣoṣo tó lè mú àwọn Kristẹni bọ́ lọ́wọ́ ewu . 
 Àmọ́ Jésù tún gbà wá nímọ̀ràn láti máa ‘ wá òdodo Ọlọ́run lákọ̀ọ́kọ́ . ’ 
 Nínú àpilẹ̀kọ tó tẹ̀ lé èyí , a óò rí ìdí tó fi jẹ́ pé òde òní gan - an la nílò ọ̀rọ̀ ìṣírí yìí jù lọ . 
 Ǹjẹ́ O Lè Ṣàlàyé ? 
 • Èrò wo ni Jésù gbà wá níyànjú pé ká ní nípa ohun ìní tara ? 
 • Ẹ̀kọ́ wo la rí kọ́ nínú àpèjúwe tí Jésù ṣe nípa ràkúnmí àti ojú abẹ́rẹ́ ? 
 • Àwọn ànímọ́ Kristẹni wo ló lè ràn wá lọ́wọ́ láti máa wá Ìjọba Ọlọ́run lákọ̀ọ́kọ́ ? 
 [ Àwòrán tó wà ní ojú ìwé 21 ] 
 Tálákà ni ọ̀pọ̀ àwọn tó gbọ́ ọ̀rọ̀ Jésù 
 [ Àwòrán tó wà ní ojú ìwé 23 ] 
 Ọ̀dọ́kùnrin ọlọ́rọ̀ náà nífẹ̀ẹ́ ọrọ̀ rẹ̀ ju Ọlọ́run lọ 
 [ Àwòrán tó wà ní ojú ìwé 23 ] 
 Oníṣòwò inú àpèjúwe Jésù yááfì gbogbo ohun tó ní nítorí péálì kan tó níye lórí 
 [ Àwòrán tó wà ní ojú ìwé 24 ] 
 Bọ́wọ́ wa bá dí nínú iṣẹ́ ìsìn Jèhófà , ó dájú pé Jèhófà yóò ràn wá lọ́wọ́ 
 Wíwá Òdodo Yóò Dáàbò Bò Wá 
 ‘ Ẹ máa bá a nìṣó , nígbà náà , ní wíwá òdodo Ọlọ́run . ’ — MÁTÍÙ 6 : 33 . 
 1 , 2 . 
 Ohun wo ni ọ̀dọ́bìnrin Kristẹni kan ṣe , kí nìdí tó sì fi ṣe bẹ́ẹ̀ ? 
 NÍLẸ̀ Éṣíà , ọ̀dọ́bìnrin kan tó jẹ́ Ẹlẹ́rìí ń ṣiṣẹ́ akọ̀wé ní ọ́fíìsì ìjọba . 
 Kì í fi iṣẹ́ rẹ̀ ṣeré , ó tètè máa ń dé ibi iṣẹ́ , kì í sì í ṣe ìmẹ́lẹ́ . 
 Àmọ́ , níwọ̀n bí wọn ò ti gbà á pé kó máa ṣiṣẹ́ lọ títí níbẹ̀ , wọ́n tún ọ̀rọ̀ rẹ̀ gbé yẹ̀ wò . 
 Olórí ẹ̀ka ibi tó ti ń ṣiṣẹ́ wá sọ fún ọ̀dọ́mọbìnrin náà pé , òun á gbà á kó máa bá wọn ṣíṣẹ́ lọ , òun á sì tún fún un ní ipò gíga tó bá lè gbà káwọn jọ ní àṣepọ̀ . 
 Ọ̀dọ́bìnrin náà kọ̀ jálẹ̀ , kódà bí ìyẹn tiẹ̀ máa jẹ́ kó pàdánù iṣẹ́ rẹ̀ . 
 Ṣé ohun tí kò bọ́gbọ́n mu ni ọ̀dọ́bìnrin Ẹlẹ́rìí yẹn ṣe ? 
 Rárá o , ńṣe ló fi ọ̀rọ̀ tí Jésù sọ sílò dáadáa , èyí tó sọ pé : “ Ẹ máa bá a nìṣó , nígbà náà , ní wíwá . . . òdodo [ Ọlọ́run ] lákọ̀ọ́kọ́ . ” 
 Ó mọ̀ pé títẹ̀lé ìlànà òdodo ṣe pàtàkì ju àǹfààní tí ìṣekúṣe máa mú wá lọ . — 1 Kọ́ríńtì 6 : 18 . 
 Ìdí Tí Òdodo Fi Ṣe Pàtàkì 
 Kí ni òdodo ? 
 “ Òdodo ” túmọ̀ sí kéèyàn máa hùwà tó dára kó sì jẹ́ aláìlábòsí . 
 Nínú Bíbélì , ọ̀rọ̀ Gíríìkì àti Hébérù tí wọ́n tú sí òdodo ní ìdúróṣinṣin nínú . 
 Kò túmọ̀ sí jíjẹ́ olódodo lójú ara ẹni . 
 Ìdúróṣinṣin tó bá ìlànà Jèhófà mu ló jẹ́ . 
 Òdodo Ọlọ́run ni . — Róòmù 1 : 17 ; 3 : 21 . 
 Kí nìdí tí òdodo fi ṣe pàtàkì fáwọn Kristẹni ? 
 Kí nìdí tí òdodo fi ṣe pàtàkì ? 
 Ìdí ni pé Jèhófà tó jẹ́ “ Ọlọ́run òdodo ” máa ń fojú rere wo àwọn èèyàn rẹ̀ nígbà tí wọ́n bá ṣòdodo . 
 Ẹni tí kò bá ṣòdodo kò lè ní àjọṣe tó dán mọ́rán pẹ̀lú Ọlọ́run . 
 Ìdí nìyẹn tí àpọ́sítélì Pọ́ọ̀lù fi rọ Tímótì pé : “ Sá fún àwọn ìfẹ́ - ọkàn tí ó máa ń bá ìgbà èwe rìn , ṣùgbọ́n máa lépa òdodo , ” pẹ̀lú àwọn ànímọ́ mìíràn tó ṣe pàtàkì gan - an . 
 Ìdí tún nìyẹn tó fi jẹ́ pé nígbà tí Pọ́ọ̀lù ń dárúkọ oríṣiríṣi apá tí ìhámọ́ra wa tẹ̀mí ní , ó fi “ àwo ìgbàyà ti òdodo ” kún un . — Éfésù 6 : 14 . 
 Báwo làwọn ẹ̀dá aláìpé ṣe lè máa wá òdodo ? 
 Àmọ́ ṣá o , kò sí ẹ̀dá èèyàn kankan tó lè jẹ́ olódodo tán yán - ányán - án . 
 Gbogbo wa la ti jogún àìpé látọ̀dọ̀ Ádámù , ẹlẹ́ṣẹ̀ sì ni gbogbo wa , tó túmọ̀ sí pé gbogbo wa la jẹ́ aláìṣòdodo látìgbà tí wọ́n ti bí wa . 
 Síbẹ̀ Jésù sọ pé a ní láti máa wá òdodo . 
 Báwo nìyẹn ṣe máa ṣeé ṣe ? 
 Yóò ṣeé ṣe nípasẹ̀ ìràpadà tí Jésù fi ìwàláàyè rẹ̀ pípé ṣe fún wa , tá a bá sì lo ìgbàgbọ́ nínú ẹbọ yẹn , Jèhófà yóò dárí àwọn ẹ̀ṣẹ̀ wa jì wá . 
 Nípa bẹ́ẹ̀ , bá a ṣe ń kọ́ ìlànà òdodo Jèhófà , tá a ń sa gbogbo ipá wa láti tẹ̀ lé ìlànà náà , tá a sì tún ń gbàdúrà pé kí Ọlọ́run ràn wá lọ́wọ́ ká lè borí àwọn àìlera wa ni Jèhófà ń tẹ́wọ́ gba ìjọsìn wa . 
 Ẹ ò rí i pé èyí tuni nínú gan - an ! 
 Bá A Ṣe Lè Ṣòdodo Nínú Ayé Aláìṣòdodo 
 Kí nìdí tí ayé fi jẹ́ ibi eléwu fáwọn Kristẹni ìjímìjí ? 
 Nígbà tí Jésù yan iṣẹ́ fáwọn ọmọ ẹ̀yìn rẹ̀ ní ọ̀rúndún kìíní pé kí wọ́n jẹ́ ẹlẹ́rìí òun “ títí dé apá ibi jíjìnnà jù lọ ní ilẹ̀ ayé , ” wọ́n dojú kọ ìṣòro . 
 Gbogbo ibi tí wọ́n yàn fún wọn láti ṣiṣẹ́ ló “ wà lábẹ́ agbára ẹni burúkú náà , ” Sátánì . 
 Ẹ̀mí burúkú tí Sátánì ń gbé lárugẹ kúnnú ayé , ó sì lè ran àwọn Kristẹni náà . 
 Ibi eléwu ni ayé jẹ fáwọn Kristẹni wọ̀nyẹn . 
 Kìkì nípa wíwá òdodo Ọlọ́run lákọ̀ọ́kọ́ ni wọ́n fi lè fara dà á kí wọ́n sì pa ìwà títọ́ wọn mọ́ . 
 Ọ̀pọ̀ jù lọ àwọn Kristẹni ìjímìjí ló fara dà á , àmọ́ àwọn díẹ̀ yà kúrò ní “ ipa ọ̀nà òdodo . ” — Òwe 12 : 28 ; 2 Tímótì 4 : 10 . 
 Iṣẹ́ wo la gbé láwọn Kristẹni lọ́wọ́ tí wọn ò fi gbọ́dọ̀ gba àwọn ẹ̀mí tí ń sọni dìdàkudà láyè ? 
 Ṣé ayé ti wá di ibi ààbò fáwọn Kristẹni lónìí ? 
 Rárá o ! 
 Ó tiẹ̀ bà jẹ́ ju bó ṣe wà ní ọ̀rúndún kìíní lọ . 
 Láfikún síyẹn , wọ́n ti lé Sátánì kúrò lọ́run wá sórí ilẹ̀ ayé , ó sì ń dojú ìjà burúkú kọ àwọn Kristẹni ẹni àmì òróró , ìyẹn “ àwọn tí ó ṣẹ́ kù lára irú - ọmọ [ obìnrin náà ] . . . àwọn ẹni tí ń pa àwọn àṣẹ Ọlọ́run mọ́ , tí wọ́n sì ní iṣẹ́ jíjẹ́rìí Jésù . ” 
 Sátánì tún ń gbéjà ko ẹni yòówù tó bá ń ti “ irú ọmọ ” náà lẹ́yìn . 
 Síbẹ̀ àwọn Kristẹni ò lè sá kúrò nínú ayé yìí . 
 Bó tilẹ̀ jẹ́ pé wọ́n kì í ṣe apá kan ayé , wọ́n ní láti máa gbénú ayé . 
 Wọ́n sì ní láti wàásù nínú ayé kí wọ́n lè wá àwọn olóòótọ́ ọkàn rí , kí wọ́n sì kọ́ wọn lẹ́kọ̀ọ́ láti di ọmọ ẹ̀yìn Kristi . 
 Nítorí náà , níwọ̀n bó ti jẹ́ pé kò sọ́gbọ́n táwọn Kristẹni máa dá tí wọ́n ò ní bá àwọn ẹ̀mí ti ń sọni dìdàkudà inú ayé yìí pàdé , wọ́n ò gbọ́dọ̀ gba àwọn ẹ̀mí náà láyè . 
 Ẹ jẹ́ ká gbé mẹ́rin lára wọn yẹ̀ wò . 
 Èèyàn Lè Kó Sínú Ìdẹkùn Ìṣekúṣe 
 Kí nìdí táwọn ọmọ Ísírẹ́lì fi bẹ̀rẹ̀ sí í jọ́sìn àwọn ọlọ́run Móábù ? 
 Nígbà tó kù díẹ̀ káwọn ọmọ Ísírẹ́lì parí ìrìn tí wọ́n fi ogójì ọdún rìn nínú aginjù , ọ̀pọ̀ lára wọn yà kúrò ní ọ̀nà òdodo . 
 Wọ́n ti fojú ara wọn rí ọ̀pọ̀ ohun tí Jèhófà ṣe láti gbà wọ́n là , láìpẹ́ wọ́n yóò sì wọ Ilẹ̀ Ìlérí . 
 Síbẹ̀ , àkókò tó yẹ kí wọ́n wà lójúfò yẹn gan - an ni wọ́n bẹ̀rẹ̀ sí í sin àwọn ọlọ́run Móábù . 
 Kí ló fà á ? 
 Nítorí pé wọ́n fàyè gba “ ìfẹ́kúfẹ̀ẹ́ ara ” ni . 
 Àkọsílẹ̀ náà sọ pé : “ Àwọn ènìyàn náà bẹ̀rẹ̀ sí ní ìbálòpọ̀ oníṣekúṣe pẹ̀lú àwọn ọmọbìnrin Móábù . ” — Númérì 25 : 1 . 
 9 , 10 . 
 Àwọn ohun wo ló ń ṣẹlẹ̀ lónìí tó mú kó pọn dandan pé ká máa rántí ipa burúkú tí ìfẹ́kúfẹ̀ẹ́ ara lè ní lórí wa ? 
 Ìṣẹ̀lẹ̀ yẹn jẹ́ ká rí bí ìfẹ́kúfẹ̀ẹ́ ara ṣe lè sọ ẹni tí kò bá fura dìdàkudà . 
 Ó yẹ ká kẹ́kọ̀ọ́ látinú ohun tó ṣẹlẹ̀ yìí , pàápàá nísinsìnyí tí ìṣekúṣe ti di ohun táwọn èèyàn tẹ́wọ́ gbà níbi gbogbo . 
 Ìròyìn kan láti orílẹ̀ - èdè Amẹ́ríkà sọ pé : “ Ṣáájú ọdún 1970 , àṣà kí ọkùnrin àti obìnrin jọ máa gbé láìṣègbéyàwó lòdì sófin ní gbogbo ìpínlẹ̀ tó wà lórílẹ̀ - èdè Amẹ́ríkà . 
 Àmọ́ ìwà yìí ló wá gbòde kan nísinsìnyí . 
 Èyí tó ju ìdajì lára gbogbo ìgbéyàwó tí wọ́n ń ṣe ló jẹ́ pé àwọn ọkùnrin àtàwọn obìnrin náà ti ń gbé pa pọ̀ ṣáájú kí wọ́n tó ṣègbéyàwó . ” 
 Gbígbé pa pọ̀ láìṣègbéyàwó àti irú ìwà pálapàla mìíràn bẹ́ẹ̀ kò mọ sí orílẹ̀ - èdè kan ṣoṣo o . 
 Wọ́n ń ṣẹlẹ̀ káàkiri ayé , ó sì ṣeni láàánú pé àwọn Kristẹni kan ti lọ́wọ́ sírú ìwà yìí , àní wọ́n tiẹ̀ ti pàdánù àjọṣe wọn pẹ̀lú ìjọ Kristẹni . — 1 Kọ́ríńtì 5 : 11 . 
 Síwájú sí i , ó jọ pé gbogbo ọ̀nà làwọn èèyàn fi ń gbé ìṣekúṣe lárugẹ . 
 Àwọn fíìmù àtàwọn ètò orí tẹlifíṣọ̀n máa ń fi hàn pé kò sóhun tó burú rárá nínú káwọn ọ̀dọ́ máa ní ìbálòpọ̀ ṣáájú ìgbéyàwó . 
 Wọ́n tún ń fi hàn pé ìbálòpọ̀ láàárín ọkùnrin àtọkùnrin kò burú . 
 Ọ̀pọ̀ eré ló túbọ̀ ń fi báwọn èèyàn ṣe ń ní ìbálòpọ̀ hàn ní kedere . 
 Àwọn àwòrán tó ń fi ìbálòpọ̀ hàn tún rọrùn láti rí lórí íńtánẹ́ẹ̀tì . 
 Bí àpẹẹrẹ , akọ̀ròyìn kan sọ pé ọmọkùnrin òun tó jẹ́ ọmọ ọdún méje dé láti iléèwé lọ́jọ́ kan ó sì ń sọ fóun tayọ̀tayọ̀ pé ọ̀rẹ́ òun kan nílé ìwé rí ibì kan lórí íńtánẹ́ẹ̀tì táwọn obìnrin ti wà níhòòhò tí wọ́n sì ń bára wọn ṣèṣekúṣe . 
 Àyà bàbá náà já , àmọ́ ohun tó wá burú jù lọ ni pé ọ̀pọ̀ ọmọ ló ń wo irú nǹkan bẹ́ẹ̀ lórí íńtánẹ́ẹ̀tì láìsọ fáwọn òbí wọn . 
 Yàtọ̀ síyẹn , ọ̀pọ̀ àwọn òbí ni kò mọ ohun tó wà nínú eré kọ̀ǹpútà táwọn ọmọ wọn ń ṣe . 
 Ọ̀pọ̀ eré kọ̀ǹpútà tí gbogbo èèyàn mọ̀ bí ẹni mowó ló jẹ́ pé eré oníṣekúṣe , eré ẹlẹ́mìí èṣù àti ti oníwà ipa ló wà nínú wọn . 
 Báwo ni ìdílé kan ṣe lè bọ́ lọ́wọ́ ìṣekúṣe tó ń bẹ́ nínú ayé yìí ? 
 Báwo ni ìdílé kan ṣe lè yàgò fún irú àwọn “ eré ìnàjú ” tó ń tàbùkù ẹ̀dá bẹ́ẹ̀ ? 
 Nípa wíwá òdodo Ọlọ́run lákọ̀ọ́kọ́ àti ṣíṣàì lọ́wọ́ nínú ohunkóhun tó ní í ṣe pẹ̀lú ìṣekúṣe ni . 
 Àwọn òbí tó ń mójú tó ohun táwọn ọmọ wọn ń ṣe tí wọ́n sì ń gbin ìfẹ́ fún Jèhófà àtàwọn òfin rẹ̀ tó jẹ́ òdodo sọ́kàn àwọn ọmọ wọn ń ran àwọn ọmọ náà lọ́wọ́ gan - an . 
 Èyí á jẹ́ kí wọ́n lè yẹra fáwọn àwòrán tí ń ru ìfẹ́ ìṣekúṣe sókè , àwọn eré kọ̀ǹpútà tí ń fi àwòrán oníhòòhò hàn , àwọn fíìmù tí ń fi ìṣekúṣe hàn , àtàwọn ìdẹwò mìíràn tí ń múni hùwà àìṣòdodo . — Diutarónómì 6 : 4 - 9 . 
 * 
 Ewú Tó Wà Nínú Ṣíṣe Ohun Táwọn Èèyàn Tó Yí Wa Ká Ń Ṣe 
 Ìṣòro wo ló wáyé ní ọ̀rúndún kìíní ? 
 Nígbà tí Pọ́ọ̀lù wà ní Lísírà ní Éṣíà Kékeré , ó wo ọkùnrin kan sàn lọ́nà ìyanu . 
 Àkọsílẹ̀ náà sọ pé : “ Nígbà tí wọ́n rí ohun tí Pọ́ọ̀lù ṣe , àwọn ogunlọ́gọ̀ náà gbé ohùn wọn sókè , wọ́n wí ní ahọ́n Likaóníà pé : ‘ Àwọn ọlọ́run ti dà bí ẹ̀dá ènìyàn , wọ́n sì ti sọ̀ kalẹ̀ tọ̀ wá wá ! ’ 
 Wọ́n sì ń pe Bánábà ní Súúsì , ṣùgbọ́n wọ́n ń pe Pọ́ọ̀lù ní Hẹ́mísì , níwọ̀n bí ó ti jẹ́ pé òun ni ó ń mú ipò iwájú nínú ọ̀rọ̀ sísọ . ” 
 Ẹ̀yìn ìgbà yẹn làwọn ogunlọ́gọ̀ yìí kan náà tún fẹ́ pa Pọ́ọ̀lù àti Bánábà . 
 Ó dájú pé ohun táwọn èèyàn mìíràn ń ṣe ló nípa gan - an lórí wọn . 
 Ó jọ pé nígbà táwọn kan láti ìpínlẹ̀ yìí di Kristẹni , wọ́n ṣì ní ìgbàgbọ́ nínú ohun asán . 
 Nínú lẹ́tà tí Pọ́ọ̀lù kọ sí àwọn Kristẹni ní Kólósè , ó kìlọ̀ fún wọ́n nípa “ ìjọsìn àwọn áńgẹ́lì . ” — Kólósè 2 : 18 . 
 Kí ni díẹ̀ lára àwọn àṣà tí Kristẹni kan ní láti yẹra fún , báwo ló sì ṣe lè rí okun gbà láti yẹra fáwọn àṣà náà ? 
 Lóde òní bákan náà , àwọn Kristẹni tòótọ́ ní láti yẹra fáwọn àṣà tí ọ̀pọ̀ èèyàn ń tẹ̀ lé tó wá látinú ìsìn èké , èyí tó ta ko ìlànà Kristẹni . 
 Bí àpẹẹrẹ , láwọn orílẹ̀ - èdè kan , ọ̀pọ̀ ayẹyẹ táwọn èèyàn máa ń ṣe tí wọ́n bá bímọ tàbí téèyàn bá kú ló wá látinú ìgbàgbọ́ èké pé téèyàn bá kú ẹ̀mí rẹ̀ kò kú . 
 Àwọn orílẹ̀ - èdè kan wà tí wọ́n ní àṣà dídá abẹ́ fún ọmọbìnrin . 
 Ìwà ìkà ni , àṣà tí kò wúlò ni , ó sì lòdì sí ìtọ́jú onífẹ̀ẹ́ tó yẹ káwọn òbí tó jẹ́ Kristẹni máa fún àwọn ọmọ wọn . 
 Báwo làwọn Kristẹni kò ṣe ní jẹ́ kóhun táwọn èèyàn tó yí wọn ká ń ṣe ní ipa burúkú lórí àwọn , tí wọn ò sì ní tẹ̀ lé irú àwọn àṣa bẹ́ẹ̀ ? 
 Nípa gbígbẹ́kẹ̀lé Jèhófà pátápátá ni . 
 Ọlọ́run òdodo yóò fún àwọn tí ń ké pè é látọkànwá lókun yóò sì bójú tó wọn , ìyẹn àwọn tí ń sọ pé : “ Ìwọ ni ibi ìsádi mi àti ibi odi agbára mi , Ọlọ́run mi , ẹni tí èmi yóò gbẹ́kẹ̀ lé dájúdájú . ” — Sáàmù 91 : 2 ; Òwe 29 : 25 . 
 Má Ṣe Gbàgbé Jèhófà 
 Ìkìlọ̀ wo ni Jèhófà fún àwọn ọmọ Ísírẹ́lì kété kí wọ́n tó wọ Ilẹ̀ Ìlérí ? 
 Nígbà tó kù díẹ̀ káwọn ọmọ Ísírẹ́lì wọ Ilẹ̀ Ìlérí , Jèhófà kìlọ̀ fún wọn pé kí wọ́n má gbàgbé òun . 
 Ó sọ pé : “ Ṣọ́ra rẹ , kí o má bàa gbàgbé Jèhófà Ọlọ́run rẹ , láti ṣàìpa àwọn àṣẹ rẹ̀ àti àwọn ìpinnu ìdájọ́ rẹ̀ àti àwọn ìlànà àgbékalẹ̀ rẹ̀ mọ́ , tí mo ń pa láṣẹ fún ọ lónìí ; kí o má bàa jẹun yó ní ti tòótọ́ , kí o sì kọ́ àwọn ilé dáradára , kí o sì máa gbé inú wọn ní ti tòótọ́ , kí ọ̀wọ́ ẹran rẹ àti agbo ẹran rẹ sì pọ̀ sí i , kí fàdákà àti wúrà sì pọ̀ sí i fún ọ , kí gbogbo ohun tí ó jẹ́ tìrẹ sì pọ̀ sí i ; kí ọkàn - àyà rẹ sì gbé sókè ní tòótọ́ , kí o sì gbàgbé Jèhófà Ọlọ́run rẹ ní tòótọ́ . ” — Diutarónómì 8 : 11 - 14 . 
 Báwo lá ṣe lè rí i dájú pé a kò gbàgbé Jèhófà ? 
 Ǹjẹ́ irú nǹkan bẹ́ẹ̀ lè ṣẹlẹ̀ lónìí ? 
 Bẹ́ẹ̀ ni , tó bá jẹ́ pé ohun tí kò yẹ kó gba iwájú la lọ fi sípò iwájú . 
 Àmọ́ , tá a bá ń wá òdodo Ọlọ́run lákọ̀ọ́kọ́ , ìjọsìn mímọ́ ni yóò jẹ́ ohun tó ṣe pàtàkì jù lọ nígbèésí ayé wa . 
 A ó ṣe ohun tí Pọ́ọ̀lù gbà wá níyànjú láti ṣe pé ká “ ra àkókò tí ó rọgbọ padà ” ká má sì dẹwọ́ lẹ́nu iṣẹ́ òjíṣẹ́ wa . 
 Àmọ́ ṣá o , bí a bá ka eré ìtura tàbí gbígbafẹ́ sí ohun tó ṣe pàtàkì ju lílọ sípàdé àti òde ẹ̀rí , a lè tipa bẹ́ẹ̀ gbàgbé Jèhófà , èyí sì túmọ̀ sí pé a ti fi sípò kejì nígbèésí ayé wa nìyẹn . 
 Pọ́ọ̀lù sọ pé láwọn ọjọ́ ìkẹyìn yìí , àwọn èèyàn yóò jẹ́ “ olùfẹ́ adùn dípò olùfẹ́ Ọlọ́run . ” 
 Àwọn Kristẹni tó ń fòótọ́ inú yẹ ara wọn wò déédéé máa ń sapá kí irú èrò yẹn má bàa nípa lórí àwọn . — 2 Kọ́ríńtì 13 : 5 . 
 Ṣọ́ra fún Ẹ̀mí Ohun - Tó - Wù - Mí - Ni - Màá - Ṣe 
 Ẹ̀mí tí kò dára wo ni Éfà àtàwọn kan lọ́jọ́ Pọ́ọ̀lù ní ? 
 Fífẹ́ tí Éfà fẹ́ láti máa ṣe ohun tó wù ú , ló jẹ́ kí Sátánì rí i tàn jẹ lọ́gbà Édẹ́nì . 
 Éfà fẹ́ máa fúnra rẹ̀ pinnu ohun tó tọ́ àtèyí tí kò tọ́ . 
 Ní ọ̀rúndún kìíní , àwọn èèyàn kan ní ìjọ Kọ́ríńtì ní irú ẹ̀mí ohun - tó - wù - mí - ni - màá - ṣe yẹn . 
 Wọ́n rò pé àwọn nímọ̀ ju Pọ́ọ̀lù lọ , ó sì pè wọ́n ní àwọn àpọ́sítélì adárarégèé . — 2 Kọ́ríńtì 11 : 3 - 5 ; 1 Tímótì 6 : 3 - 5 . 
 Báwo la ṣe lè yẹra fún níní ẹ̀mí ohun - tó - wù - mí - ni - màá - ṣe ? 
 Nínú ayé lónìí , ọ̀pọ̀ èèyàn ló jẹ́ “ olùwarùnkì , awúfùkẹ̀ pẹ̀lú ìgbéraga , ” irú ìwà bẹ́ẹ̀ sì ti ran àwọn Kristẹni kan . 
 Àwọn kan tiẹ̀ ti dẹni tó ń tá ko òtítọ́ . 
 Nínú ọ̀ràn ìjọsìn , ó ṣe pàtàkì pé ká máa wo Jèhófà fún ìtọ́sọ́nà ká sì fọwọ́ sowọ́ pọ̀ pẹ̀lú “ ẹrú olóòótọ́ àti olóye ” àtàwọn alàgbà ìjọ . 
 Ọ̀nà kan tá a lè gbà máa wá òdodo nìyẹn , kò sì ní jẹ́ ká ní ẹ̀mí ohun - tó - wù - mí - ni - màá - ṣe . 
 “ Ọwọ̀n àti ìtìlẹyìn òtítọ́ ” ni ìjọ àwọn ẹni àmì òróró jẹ́ . 
 Jèhófà ti gbé ìjọ náà kalẹ̀ láti dáàbò bò wá kó sì máa tọ́ wa sọ́nà . 
 Mímọ ipa pàtàkì tí ìjọ Ọlọ́run ń kó yóò ràn wá lọ́wọ́ láti má ṣe ‘ ṣe ohunkóhun láti inú ẹ̀mí ìgbéra - ẹni - lárugẹ ’ bá a ti ń fìrẹ̀lẹ̀ tẹrí ba fún ìfẹ́ Jèhófà tó jẹ́ òdodo . — Fílípì 2 : 2 - 4 ; Òwe 3 : 4 - 6 . 
 Ẹ Di Aláfarawé Jésù 
 Àwọn ọnà wo la gbà wá níyànjú pé ká máa gbà fara wé Jésù ? 
 Àsọtẹ́lẹ̀ Bíbélì sọ nípa Jésù pé : “ Ìwọ nífẹ̀ẹ́ òdodo , o sì kórìíra ìwà burúkú . ” 
 Irú ẹ̀mí rere yìí mà dára láti tẹ̀ lé o ! 
 Kì í ṣe pé Jésù mọ àwọn ìlànà Jèhófà nìkan , ó tún nífẹ̀ẹ́ wọn pẹ̀lú . 
 Ìdí nìyẹn tó fi jẹ́ pé nígbà tí Sátánì dán Jésù wò ní aginjù , Jésù kọ̀ jálẹ̀ pé òun kò ní kúrò ní “ ipa ọ̀nà òdodo . ” — Òwe 8 : 20 ; Mátíù 4 : 3 - 11 . 
 19 , 20 . 
 Kí làwọn àbájáde rere tó ń wá látinú wíwá òdodo ? 
 Òótọ́ ni pé àwọn ìfẹ́ ti ara tí kò bá òdodo mu máa ń lágbára . 
 Àmọ́ , bí òdodo bá ṣeyebíye lójú wa , èyí yóò fún wa lókun láti yẹra fún ìwà ibi . 
 Bá a bá nífẹ̀ẹ́ òdodo jinlẹ̀jinlẹ̀ , yóò dáàbò bò wá nígbà tí ìfẹ́ láti ṣe ohun tí kò tọ́ bá wá sọ́kàn wa . 
 Ẹ rántí pé ìgbàkígbà tá a juwọ́ sílẹ̀ fún ìdẹwò , Sátánì lá mú kó ṣẹ́gun yẹn . 
 Ohun tó dára jù ni pé ká má gba Èṣù láyè kí ògo lè jẹ́ ti Jèhófà ! — Òwe 27 : 11 ; Jákọ́bù 4 : 7 , 8 . 
 Nítorí pé àwọn Kristẹni tòótọ́ ń wá òdodo , wọ́n “ kún fún èso òdodo , èyí tí í ṣe nípasẹ̀ Jésù Kristi , fún ògo àti ìyìn Ọlọ́run . ” 
 Wọ́n ń gbé “ àkópọ̀ ìwà tuntun wọ̀ , èyí tí a dá ní ìbámu pẹ̀lú ìfẹ́ Ọlọ́run nínú òdodo tòótọ́ àti ìdúróṣinṣin . ” 
 Ti Jèhófà ni wọ́n jẹ́ , wọ́n sì wà láàyè láti máa sìn ín , kì í ṣe láti máa ṣe ohun tó wù wọ́n . 
 Èyí ló ń dárí ìrònú àti ìṣe wọn . 
 Ẹ sì wo bí wọ́n ṣe ń múnú Bàbá wọn ọ̀run dùn ! — Òwe 23 : 24 . 
 [ Àlàyé ìsàlẹ̀ ìwé ] 
 Àwọn àbá nípa bí àwọn òbí ṣe lè dáàbò bo ìdílé wọn láti má ṣe lọ́wọ́ nínú ìṣekúṣe wà nínú ìwé Àṣírí Ayọ̀ Ìdílé tí àwa Ẹlẹ́rìí Jèhófà tẹ̀ jáde . 
 Ǹjẹ́ O Lè Ṣàlàyé ? 
 • Kí nìdí tó fi ṣe pàtàkì láti wá òdodo ? 
 • Báwo làwọn Kristẹni aláìpé ṣe lè wá òdodo ? 
 • Àwọn ohun wo làwọn Kristẹni gbọ́dọ̀ yẹra fún nínú ayé yìí ? 
 • Báwo ni wíwá òdodo ṣe ń dáàbò bò wá ? 
 [ Àwòrán tó wà ní ojú ìwé 26 ] 
 Ibi eléwu ni ayé yìí jẹ́ fún àwọn ọmọlẹ́yìn Jésù 
 [ Àwòrán tó wà ní ojú ìwé 27 ] 
 Àwọn ọmọ tá a kọ́ láti nífẹ̀ẹ́ Jèhófà yóò ní okun tẹ̀mí láti yẹra fún ìṣekúṣe 
 [ Àwòrán tó wà ní ojú ìwé 28 ] 
 Àwọn ọmọ Ísírẹ́lì kan gbàgbé Jèhófà lẹ́yìn tí wọ́n ti dọlọ́rọ̀ ní Ilẹ̀ Ìlérí 
 [ Àwòrán tó wà ní ojú ìwé 29 ] 
 Àwọn Kristẹni kórìíra àìṣòdodo bí Jésù ṣe kórìíra rẹ̀ 
 Ẹ Má Ṣe Fàyè Sílẹ̀ Fún Èṣù 
 “ Ẹ má ṣe fi àyè sílẹ̀ fún Èṣù . ” — ÉFÉSÙ 4 : 27 . 
 Kí nìdí tí ọ̀pọ̀ èèyàn fi ń rò pé bóyá ni Èṣù wà ? 
 OJÚ tí ọ̀pọ̀ èèyàn fi ń wo Èṣù tipẹ́tipẹ́ ni pé ó jẹ́ ẹ̀dá kan tó ní ìwo lórí , tó ní pátákò lẹ́sẹ̀ , tó ń wọ aṣọ pupa , tó sì ń fi àmúga ńlá sọ àwọn ẹni ibi sínú ọ̀run àpáàdì . 
 Irú èrò bẹ́ẹ̀ ò bá ohun tó wà nínú Bíbélì mu . 
 Àmọ́ láìsí àní - àní , irú èrò òdì bẹ́ẹ̀ ti mú kí ọ̀kẹ́ àìmọye èèyàn máa rò pé bóyá ni Èṣù wà , tàbí kí wọ́n rò pé ohunkóhun tó bá ṣáà jẹ́ ibi ni Èṣù . 
 Kí làwọn nǹkan tí Ìwé Mímọ́ jẹ́ ká mọ̀ nípa Èṣù ? 
 Bíbélì sọ fún wa pé ẹnì kan wà tó fojú rí Èṣù , ó sì jẹ́ ká rí àwọn ẹ̀rí tó fi hàn dájú pé Èṣù wà lóòótọ́ . 
 Jésù Kristi rí i nígbà tí wọ́n jọ wà lókè ọ̀run , wọ́n sì jọ sọ̀rọ̀ nígbà tí Jésù wà lórí ilẹ̀ ayé . 
 Ìwé Mímọ́ ò sọ orúkọ tí Ọlọ́run pilẹ̀ sọ ẹ̀dá ẹ̀mí yìí ní gbàrà tó dá a , àmọ́ ó pè é ní Èṣù , tó túmọ̀ sí “ Afọ̀rọ̀ - èké - banijẹ́ ” ní èdè Gíríìkì tí wọ́n fi kọ Bíbélì ní ìpilẹ̀ṣẹ̀ . 
 Irọ́ tó pa láti fi ba Ọlọ́run jẹ́ ló fi gba orúkọ yìí . 
 Bíbélì tún pè é ní Sátánì ( tó túmọ̀ sí “ Alátakò ” ) , torí pé ó ta ko Jèhófà . 
 Bíbélì sì tún sọ pé Sátánì Èṣù ni “ ejò ìpilẹ̀ṣẹ̀ , ” bóyá torí pé ó lo ejò láti fi tan Éfà jẹ . 
 Òun sì tún ni “ ẹni burúkú náà . ” — Mátíù 6 : 13 . 
 * 
 Ìbéèrè wo la fẹ́ dáhùn báyìí ? 
 Àwa tá a jẹ́ ìránṣẹ́ Jèhófà kò fẹ́ fìwà jọ Èṣù olórí ọ̀tá Ọlọ́run tòótọ́ kan ṣoṣo náà lọ́nàkọnà . 
 Ìdí nìyẹn tó fi yẹ ká tẹ̀ lé ìmọ̀ràn tí àpọ́sítélì Pọ́ọ̀lù gbà wá pé : “ Ẹ má ṣe fi àyè sílẹ̀ fún Èṣù . ” 
 Nígbà náà , kí ni díẹ̀ lára àwọn ìwà Sátánì tá ò gbọ́dọ̀ jẹ́ kó ràn wá ? 
 Má Ṣe Fìwà Jọ Olórí Afọ̀rọ̀ - Èké - Banijẹ́ Náà 
 Báwo ni “ ẹni burúkú náà ” ṣe purọ́ láti fi ba Ọlọ́run lórúkọ jẹ́ ? 
 Èṣù ló yẹ ká máa pè ní “ ẹni burúkú náà ” torí pé afọ̀rọ̀ - èké - banijẹ́ ni . 
 Ńṣe ni abanijẹ́ èèyàn máa ń mọ̀ọ́mọ̀ parọ́ ohun téèyàn ò ṣe mọ́ni láti lè bani lórúkọ jẹ́ . 
 Ọlọ́run pàṣẹ fún Ádámù pé : “ Ní ti igi ìmọ̀ rere àti búburú , ìwọ kò gbọ́dọ̀ jẹ nínú rẹ̀ , nítorí ọjọ́ tí ìwọ bá jẹ nínú rẹ̀ , dájúdájú , ìwọ yóò kú . ” 
 Éfà náà gbọ́ bẹ́ẹ̀ o , ṣùgbọ́n Èṣù lọ gbẹnu ejò sọ fún Éfà pé : “ Dájúdájú ẹ̀yin kì yóò kú . 
 Nítorí Ọlọ́run mọ̀ pé ọjọ́ náà gan - an tí ẹ̀yin bá jẹ nínú rẹ̀ ni ó dájú pé ojú yín yóò là , ó sì dájú pé ẹ̀yin yóò dà bí Ọlọ́run , ní mímọ rere àti búburú . ” 
 Irọ́ ńlá ni Èṣù pa yìí o láti fi ba Jèhófà Ọlọ́run lórúkọ jẹ́ ! 
 Kí nìdí tó fi yẹ́ kí Dìótíréfè jẹ́jọ́ ìwà ìbanilórúkọjẹ́ tó hù ? 
 Ọ̀kan nínú òfin tí Ọlọ́run fáwọn ọmọ Ísírẹ́lì ni pé : “ Ìwọ kò gbọ́dọ̀ máa lọ káàkiri láàárín àwọn ènìyàn rẹ láti fọ̀rọ̀ èké bani jẹ́ . ” 
 Àpọ́sítélì Jòhánù sọ̀rọ̀ ẹnì kan tó jẹ́ abanijẹ́ nígbà ayé rẹ̀ pé : “ Mo kọ̀wé ohun kan sí ìjọ , ṣùgbọ́n Dìótíréfè , ẹni tí ń fẹ́ láti gba ipò àkọ́kọ́ láàárín wọn , kò fi tọ̀wọ̀tọ̀wọ̀ gba ohunkóhun láti ọ̀dọ̀ wa . 
 Ìdí nìyẹn , bí mo bá dé , tí èmi yóò fi rántí àwọn iṣẹ́ rẹ̀ tí ó ń bá a lọ ní ṣíṣe , tí ó ń fi àwọn ọ̀rọ̀ burúkú wírèégbè nípa wa . ” 
 Dìótíréfè ń sọ̀rọ̀ burúkú nípa Jòhánù láti fi bà á lórúkọ jẹ́ , ó sì di dandan kó jẹ́jọ́ ohun tó ṣe . 
 Kò sí Kristẹni tòótọ́ tó máa fẹ́ dà bí Dìótíréfè kó sì wá fìwà jọ Sátánì olórí afọ̀rọ̀ - èké - banijẹ́ , àbí ó wà ? 
 6 , 7 . 
 Kí nìdí tá a fi gbọ́dọ̀ rí i pé a ò ba ẹnikẹ́ni lórúkọ jẹ́ ? 
 Àwọn èèyàn kan máa ń sọ̀rọ̀ tí wọ́n á fi ba àwọn ìránṣẹ́ Jèhófà lórúkọ jẹ́ , tàbí kí wọ́n fẹ̀sùn èké kàn wọ́n . 
 Gẹ́gẹ́ bí àpẹẹrẹ : “ Àwọn olórí àlùfáà àti àwọn akọ̀wé òfin wà ní ìdúró , wọ́n sì ń fẹ̀sùn [ kan Jésù ] kíkankíkan . ” 
 Ananíà Àlùfáà Àgbà àtàwọn míì náà fẹ̀sùn èké kan Pọ́ọ̀lù . 
 Bíbélì sì pe Sátánì ní “ olùfisùn àwọn arákùnrin wa . . . , ẹni tí ń fẹ̀sùn kàn wọ́n tọ̀sán - tòru níwájú Ọlọ́run wa . ” 
 Àwọn Kristẹni ẹni àmì òróró tó wà lórí ilẹ̀ ayé láwọn ọjọ́ ìkẹyìn yìí làwọn arákùnrin tí ibí yìí sọ pé Sátánì ń fẹ̀sùn kàn yìí o . 
 Kò yẹ kí Kristẹni bani lórúkọ jẹ́ tàbí kó fẹ̀sùn èké kan ẹnikẹ́ni . 
 Ṣùgbọ́n ìyẹn lè ṣẹlẹ̀ tá ò bá mọ àtòkèdélẹ̀ ọ̀rọ̀ kan ká tó lọ jẹ́rìí ta ko ẹlòmíràn . 
 Lábẹ́ Òfin Mósè , tẹ́nì kan bá mọ̀ọ́mọ̀ jẹ́rìí èké , onítọ̀hún lè kú sí i . 
 Síwájú sí i , ara àwọn ohun tí Jèhófà kórìíra ni “ ẹlẹ́rìí èké tí ń gbé irọ́ yọ . ” 
 Dájúdájú , a gbọ́dọ̀ rí i pé a ò ṣe ohun táa mú wa dà bí olórí afọ̀rọ̀ - èké - banijẹ́ àti afẹ̀sùn - èké - kanni náà . 
 Má Fìwà Jọ Apànìyàn Àkọ́kọ́ 
 Ọ̀nà wo ni Èṣù gbà jẹ́ ‘ apànìyàn nígbà tí ó bẹ̀rẹ̀ ’ ? 
 Apànìyàn ni Èṣù . 
 Jésù sọ pé : “ Apànìyàn ni ẹni yẹn nígbà tí ó bẹ̀rẹ̀ . ” 
 Látìgbà tí Sátánì ti yí Ádámù àti Éfà lọ́kàn padà kúrò lọ́dọ̀ Ọlọ́run ló ti di apànìyàn . 
 Òun ló jẹ́ kí tọkọtaya àkọ́kọ́ yìí àti àtọmọdọ́mọ wọn máa kú . 
 Ẹ jẹ́ ká fi sọ́kàn pé ẹ̀dá alààyè nìkan ló lè ṣe irú nǹkan bẹ́ẹ̀ , èrò ibi tí ń bẹ lọ́kàn èèyàn ò lè ṣe é . 
 Kí ni 1 Jòhánù 3 : 15 sọ pé ó lè sọni di apànìyàn ? 
 Ọ̀kan nínú Òfin Mẹ́wàá tí Ọlọ́run fún Ísírẹ́lì ni pé : “ Ìwọ kò gbọ́dọ̀ ṣìkà pànìyàn . ” 
 Nígbà tí àpọ́sítélì Pétérù ń kọ̀wé sí àwọn Kristẹni , ó sọ pé : “ Kí ẹnikẹ́ni nínú yín má jìyà gẹ́gẹ́ bí òṣìkàpànìyàn . ” 
 Nítorí náà kò sí ìránṣẹ́ Jèhófà tó máa fẹ́ pànìyàn . 
 Ṣùgbọ́n àá jẹ̀bi lọ́dọ̀ Ọlọ́run tá a bá kórìíra Kristẹni bíi tiwa , tá a sì ń rò ó lọ́kàn pé ì bá dára kí ikú pa á dà nù . 
 Àpọ́sítélì Jòhánù kọ̀wé pé : “ Olúkúlùkù ẹni tí ó bá kórìíra arákùnrin rẹ̀ jẹ́ apànìyàn , ẹ̀yin sì mọ̀ pé kò sí apànìyàn kankan tí ìyè àìnípẹ̀kun dúró nínú rẹ̀ . ” 
 Àṣẹ tí Ọlọ́run pa fáwọn ọmọ Ísírẹ́lì ni pé : “ Ìwọ kò gbọ́dọ̀ kórìíra arákùnrin rẹ nínú ọkàn - àyà rẹ . ” 
 Nítorí náà , á dára ká tètè máa yanjú ìṣòro yòówù kó wà láàárín àwa àti onígbàgbọ́ bíi tiwa , kí Sátánì apànìyàn nì má bàa ba ìṣọ̀kan tó wà láàárín àwa Kristẹni jẹ́ . — Lúùkù 17 : 3 , 4 . 
 Má Gba Olórí Òpùrọ́ Náà Láyè 
 10 , 11 . 
 Kí la gbọ́dọ̀ ṣe ká má bàa gba Sátánì , olórí òpùrọ́ náà láyè ? 
 Òpùrọ́ ni Èṣù . 
 Jésù sọ pé : “ Nígbà tí ó bá ń pa irọ́ , ó ń sọ̀rọ̀ ní ìbámu pẹ̀lú ìtẹ̀sí - ọkàn ara rẹ̀ , nítorí pé òpùrọ́ ni àti baba irọ́ . ” 
 Sátánì purọ́ fún Éfà , àmọ́ ńṣe ni Jésù wá sáyé ní tirẹ̀ láti wá jẹ́rìí sí òtítọ́ . 
 Tí àwa ọmọlẹ́yìn Kristi ò bá ní gbà fún Èṣù , a ní láti jẹ́ kí irọ́ àti ẹ̀tàn jìnnà sí wa pátápátá . 
 A gbọ́dọ̀ máa “ sọ òtítọ́ . ” 
 Àwọn Ẹlẹ́rìí tó bá jẹ́ olóòótọ́ nìkan ni “ Jèhófà Ọlọ́run òtítọ́ ” máa ń bù kún . 
 Àwọn ẹni burúkú ò lẹ́tọ̀ọ́ láti ṣojú fún un rárá . — Sáàmù 31 : 5 ; 50 : 16 ; Aísáyà 43 : 10 . 
 Tá a bá mọyì bá ò ṣe sí lára àwọn tí Sátánì ń purọ́ tàn jẹ nítorí ẹ̀kọ́ òtítọ́ tá a mọ̀ , a ò ní yà kúrò nínú ẹ̀kọ́ Kristẹni tí í ṣe “ ọ̀nà òtítọ́ . ” 
 Gbogbo ẹ̀kọ́ Kristẹni látòkèdélẹ̀ ló para pọ̀ jẹ́ “ òtítọ́ ìhìn rere . ” 
 Ká tó lè rí ìgbàlà , a gbọ́dọ̀ máa “ bá a lọ ní rírìn nínú òtítọ́ , ” ìyẹn ni pé ká má ṣe yẹsẹ̀ nínú rẹ̀ , ká má sì gba “ baba irọ́ ” náà láyè rárá . — 3 Jòhánù 3 , 4 , 8 . 
 Má Gbà fún Olórí Apẹ̀yìndà Náà 
 12 , 13 . 
 Báwo ló ṣe yẹ ká máa ṣe sí àwọn apẹ̀yìndà ? 
 Ẹ̀dá ẹ̀mí tó di Èṣù ti wà nínú òtítọ́ rí . 
 Àmọ́ Jésù sọ pé : “ Kò . . . dúró ṣinṣin nínú òtítọ́ , nítorí pé òtítọ́ kò sí nínú rẹ̀ . ” 
 Olórí apẹ̀yìndà yìí sọ ara rẹ̀ dẹni tó ń ta ko “ Ọlọ́run òtítọ́ ” nígbà gbogbo . 
 Ní ọ̀rúndún kìíní , àwọn Kristẹni kan kó sí “ ìdẹkùn Èṣù . ” 
 Bí wọ́n sì ṣe bọ́ sínú ìdẹkùn rẹ̀ ni pé wọ́n jẹ́ kó ṣi àwọn lọ́nà , wọ́n sì yapa kúrò nínú òtítọ́ . 
 Ìdí nìyẹn tí Pọ́ọ̀lù fi gba Tímótì alábàáṣiṣẹ́pọ̀ rẹ̀ níyànjú pé kó fi ìwà tútù fún wọn ní ìtọ́ni kí wọ́n lè padà máa ṣe dáadáa nínú ìjọsìn Ọlọ́run kí wọ́n sì bọ́ kúrò nínú ìdẹkùn Sátánì . 
 Àmọ́ ṣá o , ohun tó ti dáa ni pé kéèyàn má tiẹ̀ fìgbà kan kúrò nínú òtítọ́ , kó má sì jẹ́ kí èrò àwọn apẹ̀yìndà kó bá òun lọ́nàkọnà . 
 Títẹ́tí tí tọkọtaya àkọ́kọ́ tẹ́tí sí Èṣù , tí wọn ò kọ irọ́ tó pa mú kí wọ́n di apẹ̀yìndà . 
 Nítorí náà , ǹjẹ́ ó yẹ ká tẹ́tí sí àwọn apẹ̀yìndà tàbí ká ka ìwé wọn tàbí ká tiẹ̀ ṣí ibi tí ọ̀rọ̀ wọn máa ń wà lórí Íńtánẹ́ẹ̀tì ? 
 Bí a bá fẹ́ràn Ọlọ́run tá a sì fẹ́ràn òtítọ́ , a ò ní ṣe bẹ́ẹ̀ rárá . 
 A kò gbọ́dọ̀ jẹ́ kí àwọn apẹ̀yìndà wọnú ilé wa , a kò sì gbọ́dọ̀ kí wọn rárá nítorí tá a bá ṣe bẹ́ẹ̀ a óò di ‘ alájọpín nínú àwọn iṣẹ́ burúkú wọn . ’ 
 Á dára ká má ṣe jẹ́ kí Èṣù fi ètekéte rẹ̀ mú wa o , ìyẹn ni pé ká rí i dájú pé a ò fi “ ọ̀nà òtítọ́ ” Kristẹni sílẹ̀ láti tẹ̀ lé àwọn olùkọ́ni èké tí wọ́n ń fẹ́ “ mú ẹ̀kọ́kẹ́kọ̀ọ́ wọ ààrin ” wa , tí wọ́n sì ń fẹ́ ‘ fi ọ̀rọ̀ dídùn tàn wá jẹ . ’ — 2 Pétérù 2 : 1 - 3 , Ìròhìn Ayọ̀ . 
 14 , 15 . 
 Ìkìlọ̀ wo ni Pọ́ọ̀lù fún àwọn alàgbà tó wá láti Éfésù àti Tímótì alábàáṣiṣẹ́pọ̀ rẹ̀ ? 
 Pọ́ọ̀lù sọ fáwọn alàgbà ìjọ tó wá láti Éfésù pé : “ Ẹ kíyè sí ara yín àti gbogbo agbo , láàárín èyí tí ẹ̀mí mímọ́ yàn yín ṣe alábòójútó , láti ṣe olùṣọ́ àgùntàn ìjọ Ọlọ́run , èyí tí ó fi ẹ̀jẹ̀ Ọmọ òun fúnra rẹ̀ rà . 
 Mo mọ̀ pé lẹ́yìn lílọ mi , àwọn aninilára ìkookò yóò wọlé wá sáàárín yín , wọn kì yóò sì fi ọwọ́ pẹ̀lẹ́tù mú agbo , àti pé láàárín ẹ̀yin fúnra yín ni àwọn ènìyàn yóò ti dìde , wọn yóò sì sọ àwọn ohun àyídáyidà láti fa àwọn ọmọ ẹ̀yìn lọ sẹ́yìn ara wọn . ” 
 Irú àwọn apẹ̀yìndà bẹ́ẹ̀ yọjú lóòótọ́ nígbà tó yá , wọ́n sì “ sọ àwọn ohun àyídáyidà . ” 
 Ní nǹkan bí ọdún 65 Sànmánì Kristẹni , àpọ́sítélì Pọ́ọ̀lù kọ̀wé sí Tímótì pé kó “ fi ọwọ́ títọ̀nà mú ọ̀rọ̀ òtítọ́ . ” 
 Ó sì sọ pé : “ Ṣùgbọ́n máa yẹ àwọn òfìfo ọ̀rọ̀ sílẹ̀ , tí ó máa ń fi àìmọ́ ba ohun mímọ́ jẹ́ ; nítorí tí wọn yóò tẹ̀ síwájú sí àìṣèfẹ́ Ọlọ́run síwájú àti síwájú , ọ̀rọ̀ wọn yóò sì tàn kálẹ̀ bí egbò kíkẹ̀ . 
 Híméníọ́sì àti Fílétọ́sì wà lára wọn . 
 Àwọn ọkùnrin wọ̀nyí pàápàá ti yapa kúrò nínú òtítọ́ , wọ́n ń sọ pé àjíǹde ti ṣẹlẹ̀ ná ; wọ́n sì ń dojú ìgbàgbọ́ àwọn kan dé . ” 
 Bí ìpẹ̀yìndà ṣe bẹ̀rẹ̀ nìyẹn o ! 
 Àmọ́ Pọ́ọ̀lù fi kún un pé : “ Láìka gbogbo èyíinì sí , ìpìlẹ̀ lílágbára ti Ọlọ́run dúró sẹpẹ́ . ” — 2 Tímótì 2 : 15 - 19 . 
 Kí ló ń jẹ́ ká lè dúró ṣinṣin sí Ọlọ́run àti Ọ̀rọ̀ rẹ̀ lójú gbogbo ètekéte olórí apẹ̀yìndà náà ? 
 Sátánì sábà máa ń lo àwọn apẹ̀yìndà bóyá á lè rí wọn fi sọ ìjọsìn tòótọ́ dìbàjẹ́ , àmọ́ pàbó ló ń já sí . 
 Ní nǹkan bí ọdún 1868 , Charles Taze Russell bẹ̀rẹ̀ sí i yẹ àwọn ẹ̀kọ́ ìsìn táwọn oníṣọ́ọ̀ṣì ti fi ń kọ́ni láti ọdúnmọ́dún wò kínníkínní , ó wá rí i pé wọ́n ti gbé ìtumọ̀ Bíbélì gbòdì lọ́pọ̀lọpọ̀ ọ̀nà . 
 Bí Russell àtàwọn mélòó kan tí wọ́n ń wá òtítọ́ ṣe bẹ̀rẹ̀ sí i kẹ́kọ̀ọ́ Bíbélì pa pọ̀ déédéé nílùú Pittsburgh , ní ìpínlẹ̀ Pennsylvania lórílẹ̀ - èdè Amẹ́ríkà nìyẹn . 
 Láti nǹkan bí ogóje ọdún yẹn wá ni ìfẹ́ tí àwọn ìránṣẹ́ Jèhófà ní sí Ọlọ́run àti Ọ̀rọ̀ rẹ̀ ti ń pọ̀ sí i , ìmọ̀ wọn sì ti jinlẹ̀ sí i . 
 Wíwà tí ẹgbẹ́ ẹrú olóòótọ́ àti olóye sì wà lójúfò ló jẹ́ kí wọ́n lè dúró ṣinṣin sí Jèhófà àti Ọ̀rọ̀ rẹ̀ lójú gbogbo ètekéte Èṣù olórí apẹ̀yìndà náà . — Mátíù 24 : 45 . 
 Má Ṣe Jẹ́ Kí Olùṣàkóso Ayé Máa Darí Rẹ 
 17 - 19 . 
 Kí ni ayé tó wà lábẹ́ agbára Èṣù , kí sì nìdí tí kò fi yẹ ká nífẹ̀ẹ́ ayé náà ? 
 Ìdẹkùn míì tí Sátánì máa ń gbìyànjú láti fi mú wa ni pé ó máa ń ṣe ohun tó máa mú ká fẹ́ràn ayé , ìyẹn àwọn èèyàn tó kẹ̀yìn sí Ọlọ́run . 
 Jésù pe Èṣù ní “ olùṣàkóso ayé , ” ó sì sọ pé : “ Kò . . . ní ìdìmú kankan lórí mi . ” 
 Á dára ká má ṣe jẹ́ kí Sátánì lágbára lórí wa o ! 
 A mọ̀ dájú pé “ gbogbo ayé wà lábẹ́ agbára ẹni burúkú náà . ” 
 Ìyẹn ló jẹ́ kí Èṣù lè fi “ gbogbo ìjọba ayé àti ògo wọn ” lọ Jésù pé kó ṣáà gbà láti ṣe ìṣe ìjọsìn kan ṣoṣo fún òun , èyí tó máa túmọ̀ sí ìpẹ̀yìndà . 
 Àmọ́ Ọmọ Ọlọ́run kọ̀ jálẹ̀ . 
 Ayé tí Sátánì ń ṣàkóso kórìíra àwọn ọmọ ẹ̀yìn Kristi gan - an . 
 Abájọ tí àpọ́sítélì Jòhánù fi kìlọ̀ fún wa pé ká má ṣe fẹ́ràn ayé ! 
 Jòhánù kọ̀wé pé : “ Ẹ má ṣe máa nífẹ̀ẹ́ yálà ayé tàbí àwọn ohun tí ń bẹ nínú ayé . 
 Bí ẹnikẹ́ni bá nífẹ̀ẹ́ ayé , ìfẹ́ fún Baba kò sí nínú rẹ̀ ; nítorí ohun gbogbo tí ń bẹ nínú ayé — ìfẹ́kúfẹ̀ẹ́ ara àti ìfẹ́kúfẹ̀ẹ́ ojú àti fífi àlùmọ́ọ́nì ìgbésí ayé ẹni hàn sóde lọ́nà ṣekárími — kò pilẹ̀ṣẹ̀ láti ọ̀dọ̀ Baba , ṣùgbọ́n ó pilẹ̀ṣẹ̀ láti ọ̀dọ̀ ayé . 
 Síwájú sí i , ayé ń kọjá lọ , bẹ́ẹ̀ sì ni ìfẹ́kúfẹ̀ẹ́ rẹ̀ , ṣùgbọ́n ẹni tí ó bá ń ṣe ìfẹ́ Ọlọ́run ni yóò dúró títí láé . ” 
 A kò gbọ́dọ̀ nífẹ̀ẹ́ ayé , nítorí ńṣe làwọn ọ̀nà ayé máa ń mú kí ìfẹ́kúfẹ̀ẹ́ wu ẹran ara ẹ̀ṣẹ̀ láti ṣe , gbogbo ọ̀nà ayé ló sì lòdì pátápátá sáwọn ìlànà Jèhófà Ọlọ́run . 
 Bí ọkàn wa bá wá fẹ́ràn ayé yìí ńkọ́ ? 
 Ńṣe ni ká gbàdúrà sí Ọlọ́run pé kó ràn wá lọ́wọ́ ká lè mú irú ìfẹ́ bẹ́ẹ̀ kúrò nínú ọkàn wa àti gbogbo ìfẹ́kúfẹ̀ẹ́ ẹran ara tó bá rọ̀ mọ́ ọn . 
 Ó dájú pé tá a bá ń rántí pé “ agbo ọmọ ogun ẹ̀mí burúkú ” ni “ àwọn olùṣàkóso ayé ” tá ò lè fojú rí tó ń ṣàkóso àwọn èèyàn ayé aláìṣòdodo yìí , a ó pa ara wa mọ́ “ láìní èérí kúrò nínú ayé . ” — Jákọ́bù 1 : 27 ; Éfésù 6 : 11 , 12 ; 2 Kọ́ríńtì 4 : 4 . 
 Kí nìdí tá a fi lè sọ pé a “ kì í ṣe apá kan ayé ” ? 
 Ohun tí Jésù sọ nípa àwọn ọmọlẹ́yìn rẹ̀ ni pé : “ Wọn kì í ṣe apá kan ayé , gan - an gẹ́gẹ́ bí èmi kì í ti í ṣe apá kan ayé . ” 
 Àwọn Kristẹni ẹni àmì òróró àtàwọn tó ti ya ara wọn sí mímọ́ tí wọ́n jọ ń ṣèjọsìn máa ń sapá gidigidi láti mú kí ìwà wọn àti ìjọsìn wọn wà ní mímọ́ , láìní àjọṣe kankan pẹ̀lú ayé yìí . 
 Nítorí pé a ò ní àjọṣe kankan pẹ̀lú ayé aláìṣòdodo yìí , tá a sì tún jẹ́ “ oníwàásù òdodo , ” ayé yìí kórìíra wa . 
 Lóòótọ́ o , inú ayé kan náà yìí tí àwọn panṣágà , alọ́nilọ́wọ́gbà , abọ̀rìṣà , olè , òpùrọ́ , ọ̀mùtípara àtàwọn tó ń ṣàgbèrè wà là ń gbé . 
 Ṣùgbọ́n a kì í gba “ ẹ̀mí ayé ” yìí láyè rárá , nítorí pé ìwà ẹ̀ṣẹ̀ inú ayé kọ́ ló ń darí ọkàn wa . — 1 Kọ́ríńtì 2 : 12 . 
 Má Ṣe Fàyè Sílẹ̀ fún Èṣù 
 21 , 22 . 
 Báwo lo ṣe lè tẹ̀ lé ìmọ̀ràn Pọ́ọ̀lù tó wà nínú Éfésù 4 : 26 , 27 ? 
 Dípò tí a ó fi jẹ́ kí “ ẹ̀mí ayé ” máa darí wa , ẹ̀mí Ọlọ́run ló ń tọ́ wa sọ́nà , èyí sì ń jẹ́ ká lè ní irú àwọn ànímọ́ bí ìfẹ́ àti ìkóra - ẹni - níjàánu . 
 Ànímọ́ wọ̀nyí ni kì í jẹ́ kí Èṣù lè paná ìgbàgbọ́ wa . 
 Èṣù máa ń fẹ́ ká “ gbaná jẹ kìkì láti ṣe ibi , ” ṣùgbọ́n ẹ̀mí Ọlọ́run máa ń jẹ́ ká “ jáwọ́ nínú ìbínú , kí [ á ] sì fi ìhónú sílẹ̀ . ” 
 Lóòótọ́ , nǹkan tó lè mú wa bínú lè wáyé nígbà míì , àmọ́ ìmọ̀ràn tí Pọ́ọ̀lù gbà wá ni pé : “ Ẹ fi ìrunú hàn , síbẹ̀ kí ẹ má ṣẹ̀ ; ẹ má ṣe jẹ́ kí oòrùn wọ̀ bá yín nínú ipò ìbínú , bẹ́ẹ̀ ni kí ẹ má ṣe fi àyè sílẹ̀ fún Èṣù . ” — Éfésù 4 : 26 , 27 . 
 Ìbínú wa lè di ẹ̀ṣẹ̀ tá a bá ń fọ̀rọ̀ tó dùn wá sínú . 
 Èṣù lè lò ó láti fi dá wàhálà sílẹ̀ nínú ìjọ tàbí kó tì wá ṣe ohun tí ò dáa . 
 Ìdí nìyẹn tá a fi gbọ́dọ̀ máa yanjú èdèkòyédè tó bá wà láàárín àwa àti ẹlòmíì kíákíá , ká sì yanjú ẹ̀ lọ́nà tó bá ìfẹ́ Ọlọ́run mu . 
 Ńṣe ni ká jẹ́ kí ẹ̀mí Ọlọ́run máa darí wa , ká máa lo ìkóra - ẹni - níjàánu , ká má sì jẹ́ kí ìbínú wa nítorí ẹ̀ṣẹ̀ tí ẹnì kan ṣẹ̀ wá dà aáwọ̀ tàbí ìkórìíra sílẹ̀ tàbí kó mú wa fèèyàn sínú . 
 Àwọn ìbéèrè wo la máa dáhùn nínú àpilẹ̀kọ́ tó tẹ̀ lé èyí ? 
 A ti sọ̀rọ̀ nípa àwọn kan lára ìwà Èṣù tá ò gbọ́dọ̀ jẹ́ kó ràn wá . 
 Ṣùgbọ́n àwọn òǹkàwé wa kan lè máa rò ó pé : Ǹjẹ́ ó yẹ ká bẹ̀rù Sátánì ? 
 Kí nìdí tó fi ń mú káwọn èèyàn ṣenúnibíni sáwọn Kristẹni ? 
 Kí sì ni ohun tá a lè ṣe kí Èṣù má bàa fi ọgbọ́n àyínìke rẹ̀ borí wa ? 
 [ Àlàyé ìsàlẹ̀ ìwé ] 
 Wo àwọn àpilẹ̀kọ tó dá lórí àkòrí náà “ Ǹjẹ́ Èṣù Wà Lóòótọ́ ? ” 
 nínú Ilé Ìṣọ́ November 15 , 2005 . 
 Báwo Lo Ṣe Máa Dáhùn ? 
 • Kí nìdí tí a kò fi gbọ́dọ̀ ba ẹnikẹ́ni lórúkọ jẹ́ ? 
 • Gẹ́gẹ́ bí 1 Jòhánù 3 : 15 ṣe wí , kí la lè ṣe ká má báa di apànìyàn ? 
 • Irú ojú wo ló yẹ ká máa fi wo àwọn apẹ̀yìndà , kí sì nìdí rẹ̀ ? 
 • Kí nìdí tá ò fi gbọ́dọ̀ nífẹ̀ẹ́ ayé ? 
 [ Àwòrán tó wà ní ojú ìwé 23 ] 
 A ò ní jẹ́ kí Èṣù ba ìṣọ̀kan tó wà láàárín àwa Kristẹni jẹ́ láé 
 [ Àwọn àwòrán tó wà ní ojú ìwé 24 ] 
 Kí nìdí tí Jòhánù fi gbà wá níyànjú pé ká má ṣe nífẹ̀ẹ́ ayé ? 
 Ẹ Kọ Ojú Ìjà Sí Sátánì , Yóò Sì Sá ! 
 “ Ẹ fi ara yín sábẹ́ Ọlọ́run ; ṣùgbọ́n ẹ kọ ojú ìjà sí Èṣù , yóò sì sá kúrò lọ́dọ̀ yín . ” — Jákọ́bù 4 : 7 . 
 1 , 2 . ( a ) Ìwà Èṣù wo ni ohun tó wà nínú Aísáyà orí kẹrìnlá jẹ́ ká mọ̀ ? 
 ( b ) Àwọn ìbéèrè wo ni a óò dáhùn nínú àpilẹ̀kọ yìí ? 
 ÈṢÙ ni olórí agbéraga . 
 Ohun tí Aísáyà wòlíì Ọlọ́run kọ jẹ́ ká rí bí ìgbéraga rẹ̀ ṣe tó . 
 Ohun tó lé ní ọgọ́rùn - ún ọdún ṣáájú kí Bábílónì tó di ìjọba tó ń ṣàkóso ayé ni Aísáyà ti sọ pé àwọn èèyàn Jèhófà yóò sọ fún “ ọba Bábílónì ” pé : “ Ìwọ ti sọ nínú ọkàn - àyà rẹ pé , ‘ Ọ̀run ni èmi yóò gòkè lọ . 
 Òkè àwọn ìràwọ̀ Ọlọ́run [ ìyẹn , àwọn ọba tó ń jẹ láti ìran Dáfídì ] ni èmi yóò gbé ìtẹ́ mi sí . . . èmi yóò mú ara mi jọ Ẹni Gíga Jù Lọ . ’ ” 
 Ìgbéraga “ ọba Bábílónì ” yìí ò yàtọ̀ sí ìgbéraga Sátánì “ ọlọ́run ètò àwọn nǹkan yìí . ” 
 Bí ìjọba Bábílónì ṣe tẹ́ tó sì pa run náà ni Sátánì ṣe máa kàgbákò nígbẹ̀yìn nítorí ìgbéraga rẹ̀ . 
 Àmọ́ , níwọ̀n ìgbà tí Èṣù bá ṣì wà , àwọn ìbéèrè tó lè máa wá sí wa lọ́kàn ni : Ǹjẹ́ ó yẹ ká bẹ̀rù Sátánì ? 
 Kí nìdí tó fi ń mú káwọn èèyàn ṣenúnibíni sáwọn Kristẹni ? 
 Kí la lè ṣe kí Èṣù má lè fi ọgbọ́n àyínìke borí wa ? 
 Ǹjẹ́ Ó Yẹ Ká Bẹ̀rù Èṣù ? 
 3 , 4 . 
 Kí nìdí tí àwọn Kristẹni ẹni àmì òróró àtàwọn alábàákẹ́gbẹ́ wọn kò fi bẹ̀rù Èṣù ? 
 Ọ̀rọ̀ kan tí Jésù Kristi sọ ń fún àwọn Kristẹni ẹni àmì òróró lókun gan - an ni , ó sọ pé : “ Má fòyà àwọn ohun tí ìwọ máa tó jìyà rẹ̀ . 
 Wò ó ! 
 Èṣù yóò máa bá a nìṣó ní sísọ àwọn kan nínú yín sí ẹ̀wọ̀n kí a lè dán yín wò ní kíkún , kí ẹ sì lè ní ìpọ́njú fún ọjọ́ mẹ́wàá . 
 Jẹ́ olùṣòtítọ́ àní títí dé ikú , dájúdájú , èmi yóò sì fún ọ ní adé ìyè . ” 
 Àwọn ẹni àmì òróró àtàwọn alábàákẹ́gbẹ́ wọn tó ń retí láti wà lórí ilẹ̀ ayé kò bẹ̀rù Èṣù rárá . 
 Kì í ṣe pé ẹ̀dá tí kì í bẹ̀rù rárá ni wọ́n o . 
 Ohun tó fún wọn nígboyà ni bíbẹ̀rù tí wọ́n bẹ̀rù Ọlọ́run tọ̀wọ̀tọ̀wọ̀ , tí wọ́n sì ‘ sá di abẹ́ òjìji ìyẹ́ apá rẹ̀ . ’ — Sáàmù 34 : 9 ; 36 : 7 . 
 Bó tilẹ̀ jẹ́ pé àwọn èèyàn han àwọn ọmọlẹ́yìn Jésù Kristi ìjímìjí tí kì í bẹ̀rù léèmọ̀ , síbẹ̀ wọ́n jẹ́ olóòótọ́ títí dójú ikú . 
 Wọn kò bẹ̀rù ohun tí Sátánì Èṣù lè ṣe , nítorí wọ́n mọ̀ pé Jèhófà ò ní kọ àwọn tó bá jẹ́ olóòótọ́ sí i sílẹ̀ . 
 Lónìí bákan náà , àwọn Kristẹni ẹni àmì òróró àtàwọn alábàákẹ́gbẹ́ wọn ò ní jẹ́ ṣe ohun tó lòdì sí ìgbàgbọ́ wọn , bó ti wù kí inúnibíni tí wọ́n ń fojú winá rẹ̀ gbóná tó . 
 Ṣùgbọ́n o , àpọ́sítélì Pọ́ọ̀lù sọ pé Èṣù lè ṣekú pani . 
 Ǹjẹ́ ìyẹn kò tó nǹkan tí yóò máa dẹ́rù bà wá ? 
 Ẹ̀kọ́ wo la rí kọ́ nínú Hébérù 2 : 14 , 15 ? 
 Pọ́ọ̀lù sọ pé Jésù ‘ ṣalábàápín ẹ̀jẹ̀ àti ẹran ara ’ nítorí kí ó lè ‘ tipasẹ̀ ikú rẹ̀ sọ ẹni tí ó ní ọ̀nà àtimú ikú wá di asán , èyíinì ni , Èṣù ; àti pé kí ó lè dá gbogbo àwọn tí a ti fi sábẹ́ ìsìnrú ní gbogbo ìgbésí ayé wọn nítorí ìbẹ̀rù ikú nídè kúrò lóko ẹrú . ’ 
 Sátánì “ tí ó ní ọ̀nà àtimú ikú wá ” lo Júdásì Ísíkáríótù , ó sì tún lo àwọn aṣáájú àwọn Júù àtàwọn ará Róòmù láti pa Jésù . 
 Ṣùgbọ́n Jésù fi ikú tó kú láti fi ṣe ìrúbọ yìí dá ìran èèyàn nídè kúrò lábẹ́ agbára Sátánì , ó sì mú kó ṣeé ṣe fún wa láti ní ìyè àìnípẹ̀kun . — Jòhánù 3 : 16 . 
 6 , 7 . 
 Báwo lagbára tí Èṣù ní láti fa ikú ṣe pọ̀ tó ? 
 Báwo lagbára tí Èṣù ní láti fa ikú ṣe pọ̀ tó ? 
 Ṣé ẹ rí i , gbàrà tí Sátánì ti bẹ̀rẹ̀ iṣẹ́ ibi rẹ̀ ni irọ́ rẹ̀ àti ọ̀nà tó ń darí ènìyàn sí ti ń fa ikú bá ìran ènìyàn . 
 Ohun tó mú kó rí bẹ́ẹ̀ ni pé Ádámù dẹ́ṣẹ̀ ó sì tipa báyìí mú kí ìran ènìyàn jogún ẹ̀ṣẹ̀ àti ikú . 
 Síwájú sí i , àwọn ìránṣẹ́ Sátánì lórí ilẹ̀ ayé ń ṣenúnibíni sáwọn olùjọsìn Jèhófà , débi pé wọ́n ń pa òmíràn lára wọn , àní gẹ́gẹ́ bí wọ́n ṣe pa Jésù Kristi . 
 Àmọ́ ṣá , ká má ṣe rò pé Èṣù lágbára láti kàn gbẹ̀mí ẹnikẹ́ni tó bá fẹ́ o . 
 Ọlọ́run máa ń dáàbò bo àwọn èèyàn rẹ̀ , kò sì ní gbà kí Sátánì run gbogbo àwọn olùjọsìn rẹ̀ tòótọ́ kúrò láyé . 
 Lóòótọ́ , Jèhófà máa ń gbà kí inúnibíni dé bá èyíkéyìí nínú àwọn èèyàn rẹ̀ , ó sì máa ń gbà kí ikú pa àwọn kan lára wa tí Èṣù bá dojú ìjà kọ wá . 
 Ṣùgbọ́n , Ìwé Mímọ́ jẹ́ ká mọ̀ pé àjíǹde tó jẹ́ ìrètí àgbàyanu ń bẹ fáwọn tó bá wà nínú “ ìwé ìrántí ” Ọlọ́run , kò sì sí ohunkóhun tí Èṣù lè ṣe láti dá àjíǹde wọn dúró ! — Málákì 3 : 16 ; Jòhánù 5 : 28 , 29 ; Ìṣe 24 : 15 . 
 Kí Nìdí Tí Sátánì Fi Ń Ṣenúnibíni sí Wa ? 
 Kí nìdí tí Sátánì fi ń dojú inúnibíni kọ àwọn ìránṣẹ́ Ọlọ́run ? 
 Ìdí kan pàtàkì wà tí Èṣù fi ń dojú inúnibíni kọ àwa tá a bá ń fi tọkàntọkàn sin Ọlọ́run . 
 Ńṣe ló ń fẹ́ mú wa ṣe ohun tó lòdì sí ìgbàgbọ́ wa . 
 Àjọṣe pàtàkì wà láàárín àwa àti Bàbá wa ọ̀run , àjọṣe yẹn ni Sátánì sì fẹ́ bà jẹ́ . 
 Àmọ́ kò yẹ kí ìyẹn yà wá lẹ́nu . 
 Jèhófà ti sọ ọ́ ní ọgbà Édẹ́nì pé ìṣọ̀tá yóò wà láàárín “ obìnrin ” ìṣàpẹẹrẹ òun àti “ ejò náà , ” àti pé ìṣọ̀tá yẹn yóò tún wà láàárín “ irú - ọmọ ” àwọn méjèèjì . 
 Ìwé Mímọ́ fi hàn pé Èṣù ni “ ejò ìpilẹ̀ṣẹ̀ náà , ” ó sì fi hàn pé àkókò kúkúrú ló kù fún un àti pé ìbínú rẹ̀ pọ̀ jọjọ . 
 Nítorí náà , níwọ̀n bí ìṣọ̀tá àárín “ irú - ọmọ ” àwọn méjèèjì ti ń bá a nìṣó , kí gbogbo àwọn tó bá ń fi ìṣòtítọ́ sin Jèhófà mọ̀ dájú pé inúnibíni máa bá àwọn . 
 Ǹjẹ́ o mọ ohun tó fà á gan - an tí Sátánì fi ń ṣe inúnibíni ? 
 9 , 10 . 
 Ọ̀ràn wo ni Èṣù dá sílẹ̀ , báwo ló sì ṣe kan ìwà ẹ̀dá ènìyàn ? 
 Èṣù dá ọ̀ràn kan sílẹ̀ nípa ẹni tó yẹ kó jẹ́ ọba aláṣẹ ayé òun ọ̀run . 
 Ẹ̀wẹ̀ , ó tún sọ pé ìwà títọ́ àwọn èèyàn sí Ẹlẹ́dàá wọn ò wá látinú ọkàn wọn . 
 Sátánì ṣenúnibíni sí Jóòbù olódodo . 
 Kí nìdí rẹ̀ ? 
 Ó fẹ́ kí Jóòbù ṣe ohun tó máa ba ìwà títọ́ rẹ̀ sí Jèhófà jẹ́ ni . 
 Aya Jóòbù àtàwọn ọ̀rẹ́ Jóòbù mẹ́ta tó jẹ́ “ olùtùnú tí ń dani láàmú ” wà lára ohun tí Èṣù lò sí Jóòbù nígbà náà . 
 Ìwé Jóòbù fi hàn pé Èṣù pe Ọlọ́run níjà pé kò sí ọmọ èèyàn tó máa jẹ́ olóòótọ́ sí Ọlọ́run tó bá gbà kóun dán onítọ̀hún wò . 
 Ṣùgbọ́n Jóòbù kò yẹsẹ̀ nínú ìwà títọ́ rẹ̀ rárá , ó sì tipa bẹ́ẹ̀ fi hàn pé òpùrọ́ ni Sátánì . 
 Bákan náà , Èṣù ń dojú inúnibíni kọ àwa Ẹlẹ́rìí Jèhófà lóde òní nítorí pé ó fẹ́ ká ba ìwà títọ́ wa jẹ́ kí ọ̀rọ̀ rẹ̀ lè já sí òótọ́ . 
 Nígbà tá a ti wá mọ̀ pé ìdí tí Èṣù fi ń dojú inúnibíni kọ wá ni pé ó ń wọ́nà lójú méjèèjì láti ba ìwà títọ́ wa sí Ọlọ́run jẹ́ , ó yẹ kí ìyẹn mú ká túbọ̀ jẹ́ onígboyà àti alágbára . 
 Ọlọ́run wa ni Ọba Aláṣẹ Ayé òun Ọ̀run , yóò sì ràn wá lọ́wọ́ ká lè dúró gbọn - in láìba ìwà títọ́ wa jẹ́ . 
 Nítorí náà , ẹ jẹ́ ká máa bá ìwà títọ́ wa nìṣó ká lè múnú Jèhófà dùn , kó sì lè rí èsì fún Sátánì Èṣù , olórí àwọn tó ń ṣáátá rẹ̀ . — Òwe 27 : 11 . 
 “ Dá Wa Nídè Kúrò Lọ́wọ́ Ẹni Burúkú Náà ” 
 Kí ni àdúrà náà , “ Má sì mú wa wá sínú ìdẹwò ” túmọ̀ sí ? 
 Kò rọrùn láti jẹ́ ẹni tó pa ìwà títọ́ mọ́ ; ó gba pé kéèyàn gbàdúrà gidigidi . 
 Àdúrà tí Jésù kọ́ wa sì wúlò gan - an fún èyí . 
 Apá kan àdúrà yẹn lọ báyìí : “ Má sì mú wa wá sínú ìdẹwò , ṣùgbọ́n dá wa nídè kúrò lọ́wọ́ ẹni burúkú náà . ” 
 Jèhófà kì í fi ẹ̀ṣẹ̀ dẹ wá wò o . 
 Ṣùgbọ́n nígbà míì , Ìwé Mímọ́ máa ń sọ pé Jèhófà ṣe nǹkan kan tàbí ó fa nǹkan kan nígbà tó jẹ́ pé ńṣe ló kàn gbà á láyè . 
 Tá a bá wá ń gbàdúrà bí Jésù ṣe sọ yìí , ńṣe là ń sọ pé kí Jèhófà gbà wá lọ́wọ́ ìdẹwò . 
 Ó sì dájú pé yóò gbà wá , torí Ìwé Mímọ́ fi dá wa lójú pé : “ Ọlọ́run jẹ́ olùṣòtítọ́ , kì yóò sì jẹ́ kí a dẹ yín wò ré kọjá ohun tí ẹ lè mú mọ́ra , ṣùgbọ́n pa pọ̀ pẹ̀lú ìdẹwò náà , òun yóò tún ṣe ọ̀nà àbájáde kí ẹ lè fara dà á . ” — 1 Kọ́ríńtì 10 : 13 . 
 Kí nìdí tá a fi ń gbàdúrà pé , “ Dá wa nídè kúrò lọ́wọ́ ẹni burúkú náà ” ? 
 Lẹ́yìn tí Jésù mẹ́nu kan ọ̀rọ̀ ìdẹwò tán nínú àdúrà tó kọ́ wa , ó tún sọ ọ̀rọ̀ pàtàkì yìí pé : “ Dá wa nídè kúrò lọ́wọ́ ẹni burúkú náà . ” 
 Àwọn Bíbélì kan sọ pé : “ Gbà wá lọ́wọ́ ibi ” ( King James Version ; Revised Standard Version ) tàbí “ Dáàbò bò wá kúrò lọ́wọ́ ibi . ” 
 ( Contemporary English Version ) Àmọ́ , gbólóhùn náà “ dá wa nídè kúrò lọ́wọ́ ” tí wọ́n lò nínú Bíbélì , èèyàn ni wọ́n sábà máa ń lò ó fún . 
 Ìwé Ìhìn Rere Mátíù sì jẹ́ ká mọ̀ pé ẹnì kan ní pàtó , ìyẹn Èṣù ni “ Adẹniwò náà . ” 
 Nítorí náà , ó ṣe pàtàkì ká máa gbàdúrà pé kí Jèhófà dá wa nídè kúrò lọ́wọ́ “ ẹni burúkú náà , ” Sátánì Èṣù , torí pé ńṣe ló máa ń fẹ́ tì wá dẹ́ṣẹ̀ sí Ọlọ́run . 
 Nígbà tá a bá gbàdúrà sí Ọlọ́run pé , “ Dá wa nídè kúrò lọ́wọ́ ẹni burúkú náà , ” ohun tá à ń sọ fún Baba wa ọ̀run ni pé kó ṣamọ̀nà wa , kó sì ràn wá lọ́wọ́ kí Èṣù má bàa fi ọgbọ́n àyínìke borí wa . 
 Má Ṣe Jẹ́ Kí Èṣù Fi Ọgbọ́n Àyínìke Borí Rẹ 
 13 , 14 . 
 Kí nìdí tó fi yẹ káwọn ará Kọ́ríńtì yí ọwọ́ tí wọ́n fi mú ọ̀rọ̀ ọkùnrin oníṣekúṣe tó wà nínú ìjọ wọn padà ? 
 Nígbà tí Pọ́ọ̀lù ń rọ àwọn Kristẹni ìlú Kọ́ríńtì pé kí wọ́n máa dárí jini , ó kọ̀wé pé : “ Ohunkóhun tí ẹ bá fi inú rere dárí ji ẹnikẹ́ni , èmi náà ṣe bẹ́ẹ̀ . 
 Ní ti tòótọ́ , ní tèmi , ohun yòówù tí mo bá ti fi inú rere dárí rẹ̀ jini , bí mo bá tí fi inú rere dárí ohunkóhun jini , ó jẹ́ nítorí yín níwájú Kristi ; kí Sátánì má bàa fi ọgbọ́n àyínìke borí wa , nítorí àwa kò ṣe aláìmọ àwọn ète - ọkàn rẹ̀ . ” 
 Onírúurú ọ̀nà ni Èṣù lè gbà fi ọgbọ́n àyínìke borí wa lóòótọ́ , àmọ́ kí nìdí tí Pọ́ọ̀lù fi sọ ọ̀rọ̀ inú ẹsẹ Bíbélì tá a fàyọ yìí ? 
 Ó ṣẹlẹ̀ pé Pọ́ọ̀lù ti kọ́kọ́ bá ìjọ Kọ́ríńtì wí torí pé ó yẹ kí wọ́n yọ ọkùnrin oníṣekúṣe kan nínú ìjọ , àmọ́ wọn ò yọ ọ́ . 
 Ó dájú pé èyí múnú Sátánì dùn gan - an torí pé ẹ̀gàn wá sórí ìjọ náà fún àyè tí wọ́n fi gba “ irúfẹ́ àgbèrè tí kò tilẹ̀ sí láàárín àwọn orílẹ̀ - èdè ” nínú ìjọ . 
 Bí ìjọ yẹn ṣe wá yọ oníṣekúṣe náà lẹ́gbẹ́ nìyẹn . 
 Ọkùnrin yìí sì ronú pìwà dà nígbà tó yá . 
 Bí àwọn ará Kọ́ríńtì bá wá kọ̀ tí wọn ò dárí jì í kí wọ́n sì gbà á padà , Èṣù yóò fọgbọ́n àyínìke borí wọn lọ́nà míì . 
 Bíi ti báwo ? 
 Ní ti pé wọ́n á di aláìláàánú àtẹni tó le koko jù bíi ti Sátánì . 
 Bí ‘ ìbànújẹ́ ẹni tó ronú pìwà dà náà bá pàpọ̀jù ’ tó sì ṣíwọ́ sísin Ọlọ́run , Jèhófà Ọlọ́run aláàánú yóò kà á sí àwọn alàgbà ìjọ yẹn lọ́rùn pé wọ́n dá kún ìṣòro rẹ̀ . 
 Ó dájú pé kò sí Kristẹni tòótọ́ tó máa fẹ́ jẹ́ ìkà , òǹrorò àti aláìláàánú bíi ti Sátánì . 
 Ìhámọ́ra Tí Ọlọ́run Fún Wa Ń Dáàbò Bò Wá 
 Ogun wo là ń jà , kí la sì máa ṣe ká tó lè ṣẹ́gun ? 
 Bí Ọlọ́run yóò bá gbà wá lọ́wọ́ Èṣù , a ní láti kọjú ìjà sí agbo ọmọ ogun ẹ̀mí burúkú . 
 Ká sì tó lè ṣẹ́gun irú ìjà tẹ̀mí bẹ́ẹ̀ a ní láti “ gbé ẹ̀kúnrẹ́rẹ́ ìhámọ́ra ogun tẹ̀mí wọ̀ . ” 
 Lára ìhámọ́ra yìí ni “ àwo ìgbàyà ti òdodo . ” 
 Nígbà tí Sọ́ọ̀lù ọba Ísírẹ́lì ìgbàanì ṣàìgbọràn sí Ọlọ́run , ẹ̀mí mímọ́ kúrò lára rẹ̀ . 
 Ṣùgbọ́n tá a bá ń ṣòdodo tá a sì gbé gbogbo ìhámọ́ra ogun láti ọ̀dọ̀ Ọlọ́run wọ̀ , ẹ̀mí mímọ́ Ọlọ́run kò ní fi wá sílẹ̀ , yóò sì dáàbò bò wá lọ́wọ́ Sátánì àtàwọn áńgẹ́lì rẹ̀ burúkú tí í ṣe ẹ̀mí èṣù . — Òwe 18 : 10 . 
 Tá a bá fẹ́ kí Ọlọ́run máa dáàbò bò wá nìṣó kúrò lọ́wọ́ agbo ọmọ ogun ẹ̀mí burúkú , kí la ní láti máa ṣe ? 
 Tá a bá fẹ́ kí Ọlọ́run máa dáàbò bò wá nìṣó kúrò lọ́wọ́ agbo ọmọ ogun ẹ̀mí burúkú , lára ohun tá a ní láti máa ṣe ni pé ká máa ka Bíbélì ká sì máa kẹ́kọ̀ọ́ rẹ̀ déédéé , ká máa fi àwọn ìwé tí “ olóòótọ́ ìríjú náà ” ń tẹ̀ jáde kẹ́kọ̀ọ́ rẹ̀ . 
 Ìyẹn á jẹ́ kí àwọn nǹkan tẹ̀mí tó ń gbéni ró máa wà lọ́kàn wa níbàámu pẹ̀lú ìmọ̀ràn Pọ́ọ̀lù tó sọ pé : “ Ẹ̀yin ará , ohun yòówù tí ó jẹ́ òótọ́ , ohun yòówù tí ó jẹ́ ti ìdàníyàn ṣíṣe pàtàkì , ohun yòówù tí ó jẹ́ òdodo , ohun yòówù tí ó jẹ́ mímọ́ níwà , ohun yòówù tí ó dára ní fífẹ́ , ohun yòówù tí a ń sọ̀rọ̀ rẹ̀ dáadáa , ìwà funfun yòówù tí ó bá wà , ohun yòówù tí ó bá sì wà tí ó yẹ fún ìyìn , ẹ máa bá a lọ ní gbígba nǹkan wọ̀nyí rò . ” — Fílípì 4 : 8 . 
 Kí ni yóò jẹ́ ká lè máa kéde ìhín rere lọ́nà tó múná dóko ? 
 Jèhófà ń jẹ́ ká lè ‘ fi ohun ìṣiṣẹ́ ìhìn rere àlàáfíà wọ ẹsẹ̀ wa ní bàtà . ’ 
 Tá a bá ń kópa nínú ìpàdé ìjọ déédéé , a ó mọ bá a ṣe lè máa kéde ìhìn rere Ìjọba Ọlọ́run . 
 Ó sì máa ń dùn mọ́ wa gan - an ni tá a bá kọ́ àwọn mìíràn lẹ́kọ̀ọ́ òtítọ́ nípa Ọlọ́run tí wọ́n sì bọ́ kúrò nínú ìgbèkùn èké ! 
 “ Idà ẹ̀mí , èyíinì ni , ọ̀rọ̀ Ọlọ́run ” ṣe pàtàkì gan - an , nítorí pé òun la lè fi já irọ́ àwọn ẹ̀kọ́ èké , tá a sì lè fi dojú “ àwọn nǹkan tí a fìdí wọn rinlẹ̀ gbọn - in gbọn - in ” dé . 
 Bí a bá mọ Bíbélì Ọ̀rọ̀ Ọlọ́run lò dáadáa , a ó lè máa kọ́ni lẹ́kọ̀ọ́ òtítọ́ , kò sì ní jẹ́ kí Èṣù lè fi ètekéte mú wa . 
 Kí la ó ṣe ká “ bàa lè dúró gbọn - in gbọn - in lòdì sí àwọn ètekéte Èṣù ” ? 
 Ohun tí Pọ́ọ̀lù fi bẹ̀rẹ̀ ọ̀rọ̀ tó sọ nípa ìhámọ́ra tẹ̀mí tó yẹ ká gbé wọ̀ ni : “ Ẹ máa bá a lọ ní gbígba agbára nínú Olúwa àti nínú agbára ńlá okun rẹ̀ . 
 Ẹ gbé ẹ̀kúnrẹ́rẹ́ ìhámọ́ra ogun láti ọ̀dọ̀ Ọlọ́run wọ̀ , kí ẹ bàa lè dúró gbọn - in gbọn - in lòdì sí àwọn ètekéte Èṣù . ” 
 Ọ̀rọ̀ Gíríìkì tá a tú sí “ dúró gbọn - in gbọn - in ” jẹ mọ́ bí ọmọ ogun ṣe máa ń dúró pa sí ipò rẹ̀ láìsá . 
 Onírúurú ètekéte ni Sátánì ń lò bó ṣe ń gbìyànjú láti da àárín wa rú , láti lú ayédèrú ẹ̀kọ́ mọ́ ẹ̀kọ́ wa àti láti mú ká hùwà àìṣòótọ́ sí Ọlọ́run , síbẹ̀ a ò jẹ́ kí mìmì kankan mì wá kúrò ní ipò wa nínú ogun tẹ̀mí tá à ń jà . 
 Pàbó ni gbogbo ogun Èṣù ń já sí látẹ̀yìnwá , pàbó ni yóò sì máa já sí ! 
 * 
 Kọ Ojú Ìjà sí Èṣù , Yóò sì Sá 
 Kí ni ọ̀nà kan tá a lè gbà gbógun ti Èṣù ? 
 Ó dájú pé a lè borí nínú ogun tẹ̀mí tá à ń bá Èṣù àti agbo ọmọ ogun ẹ̀mí burúkú tó wà lábẹ́ rẹ̀ jà . 
 Kò sídìí tó fi yẹ kí jìnnìjìnnì bò wá tìtorí Sátánì , nítorí ohun tí ọmọ ẹ̀yìn náà Jákọ́bù sọ nínú ìwé rẹ̀ ni pé : “ Ẹ fi ara yín sábẹ́ Ọlọ́run ; ṣùgbọ́n ẹ kọ ojú ìjà sí Èṣù , yóò sì sá kúrò lọ́dọ̀ yín . ” 
 Ọ̀nà kan tá a lè gbà gbógun ti Sátánì àtàwọn ẹ̀dá ẹ̀mí burúkú tó bá a lẹ̀dí àpò pọ̀ ni pé ká má ṣe lọ́wọ́ nínú iṣẹ́ òkùnkùn kankan , ká má ṣe ṣoògùn rárá bó ti wù kó kéré mọ , ká má sì ní àjọṣe kankan pẹ̀lú àwọn tó bá ń ṣe irú nǹkan bẹ́ẹ̀ . 
 Ìwé Mímọ́ fi hàn gbangba gbàǹgbà pé ìránṣẹ́ Jèhófà kò gbọ́dọ̀ wá àmì ìṣẹ̀lẹ̀ tàbí kí wọ́n wòràwọ̀ tàbí kí wọ́n woṣẹ́ tàbí kí wọ́n lọ́wọ́ nínú ìbẹ́mìílò . 
 Bí ọwọ́ wa bá dí lẹ́nu iṣẹ́ Ọlọ́run tí ìgbàgbọ́ wa sì lágbára , a ò ní máa bẹ̀rù pé ẹnì kan lè sa oògùn sí wa . — Númérì 23 : 23 ; Diutarónómì 18 : 10 - 12 ; Aísáyà 47 : 12 - 15 ; Ìṣe 19 : 18 - 20 . 
 Báwo la ṣe lè kọjú ìjà sí Èṣù ? 
 Ọ̀nà mìíràn tá a tún lè gbà “ kọ ojú ìjà sí Èṣù ” ni pé ká máa tẹ̀ lé àwọn ìlànà àti ẹ̀kọ́ Bíbélì tá a ti kọ́ nígbà gbogbo , ká má sì gba Èṣù láyè rárá . 
 Ọ̀rọ̀ àwọn èèyàn ayé àti ti Sátánì wọ̀ gan - an nítorí pé òun ni ọlọ́run ayé . 
 Ìdí nìyẹn tá a fi ní láti kọ ìwà àti ìṣe ayé , irú bí ìgbéraga , ìmọtara - ẹni - nìkan , ìṣekúṣe , ìwà ipá àti ìfẹ́ ọrọ̀ àlùmọ́nì . 
 A mọ̀ pé ńṣe ni Èṣù sá nígbà tí Jésù fi ọ̀rọ̀ Ìwé Mímọ́ kọjú ìjà sí i nígbà tó wá dán Jésù wò ní aginjù . 
 Bákan náà ni Sátánì yóò ṣe gbà pé a ti ṣẹ́gun òun tí yóò sì ‘ sá kúrò lọ́dọ̀ wa ’ bí a bá fi ara wa sábẹ́ Jèhófà pátápátá tá a sì ń gbàdúrà sí i láti fi hàn pé a gbára lé e . 
 Pẹ̀lú ìtìlẹyìn Jèhófà Ọlọ́run àti ti Ọmọ rẹ̀ olùfẹ́ , kò sẹ́ni tó lè ṣe ìpalára ayérayé fún wa rárá àti rárá , àní títí kan Èṣù pàápàá ! — Sáàmù 91 : 9 - 11 . 
 [ Àlàyé ìsàlẹ̀ ìwé ] 
 Tó o bá fẹ́ mọ̀ sí i nípa ìhámọ́ra ogun tẹ̀mí láti ọ̀dọ̀ Ọlọ́run , wo Ilé - Ìṣọ́nà May 15 , 1992 , ojú ìwé 21 sí 23 . 
 Báwo Lo Ṣe Máa Dáhùn ? 
 • Ǹjẹ́ ó yẹ ká bẹ̀rù Sátánì Èṣù ? 
 • Kí nìdí tí Sátánì fi ń dojú inúnibíni kọ àwọn Kristẹni ? 
 • Kí nìdí tá a fi ń gbàdúrà pé kí Ọlọ́run dá wa nídè kúrò lọ́wọ́ “ ẹni burúkú náà ” ? 
 • Ọ̀nà wo la lè gbà borí nínú ogun tẹ̀mí tá à ń jà ? 
 [ Àwòrán tó wà ní ojú ìwé 26 ] 
 Àwọn ọmọ ẹ̀yìn Kristi ayé àtijọ́ tí kì í bẹ̀rù ṣe olóòótọ́ dójú ikú 
 [ Àwòrán tó wà ní ojú ìwé 27 ] 
 Èṣù ò lè dènà àjíǹde àwọn tó wà ní ìrántí Jèhófà 
 [ Àwòrán tó wà ní ojú ìwé 28 ] 
 Ǹjẹ́ o máa ń gbàdúrà pé kí Ọlọ́run dá ọ nídè kúrò lọ́wọ́ “ ẹni burúkú náà ” ? 
 [ Àwòrán tó wà ní ojú ìwé 29 ] 
 Ǹjẹ́ ò ń gbé “ ẹ̀kúnrẹ́rẹ́ ìhámọ́ra ogun láti ọ̀dọ̀ Ọlọ́run wọ̀ ” ? 
 Ẹ Máa Mú Sùúrù Bíi Ti Jèhófà 
 “ Jèhófà kò fi nǹkan falẹ̀ ní ti ìlérí rẹ̀ , . . . ṣùgbọ́n ó ń mú sùúrù . ” — 2 Pétérù 3 : 9 . 
 Ẹ̀bùn tí kò láfiwé wo ni Jèhófà ti ṣe tán láti fún ọmọ aráyé ? 
 JÈHÓFÀ fẹ́ láti fún wa ní ohun kan tí ẹnikẹ́ni mìíràn ò lè fún wa . 
 Ohun tó fani mọ́ra gan - an tó sì ṣeyebíye ni , síbẹ̀ kò ṣeé fowó rà kì í sì í ṣe ohun téèyàn ń kà sí ẹ̀tọ́ rẹ̀ . 
 Ohun tó fẹ́ fún wa ni ẹ̀bùn ìyè àìnípẹ̀kun . 
 Ìyẹn ni pé ọ̀pọ̀ jù lọ lára wa yóò wà láàyè títí láé nínú Párádísè orí ilẹ̀ ayé . 
 Ìyẹn á mà múnú wa dùn gan - an o ! 
 Kò ní sáwọn nǹkan tó ń fa ìbànújẹ́ mọ́ , ìyẹn àwọn nǹkan bíi gbọ́nmi - si omi - ò - to , ìwà ipá , àìríjẹ - àìrímu , ìwà ọ̀daràn , àìsàn , àti ikú pàápàá . 
 Àwọn èèyàn yóò wà ní àlàáfíà àti ìṣọ̀kan tí kò lẹ́gbẹ́ lábẹ́ ìṣàkóso onífẹ̀ẹ́ ti Ìjọba Ọlọ́run . 
 À ń retí Párádísè yẹn lójú méjèèjì ! — Aísáyà 9 : 6 , 7 ; Ìṣípayá 21 : 4 , 5 . 
 Kí nìdí tí Jèhófà ò fi tíì pa ètò àwọn nǹkan búburú ti Sátánì yìí run ? 
 Jèhófà pàápàá ń dúró de ìgbà tóun máa sọ ayé di Párádísè . 
 Ó ṣe tán , ẹni tó nífẹ̀ẹ́ òdodo àti ìdájọ́ òdodo ni . 
 Inú rẹ̀ kì í dùn tó bá ń wo àwọn èèyàn tó ń tàpá sáwọn ìlànà òdodo rẹ̀ , ìyẹn àwọn tó ń fojú di àṣẹ rẹ̀ tí wọ́n sì tún ń ṣenúnibíni sáwọn èèyàn rẹ̀ . 
 Síbẹ̀ , àwọn ìdí pàtàkì kan wà tí kò tíì jẹ́ kó mú ètò àwọn nǹkan búburú ti Sátánì yìí kúrò . 
 Àwọn ìdí náà ní í ṣe pẹ̀lú bóyá Jèhófà ni ọba aláṣẹ tó lẹ́tọ̀ọ́ láti máa ṣàkóso tàbí kì í ṣòun . 
 Láti yanjú ọ̀ràn yìí , Jèhófà fi ànímọ́ pàtàkì kan tó fani mọ́ra hàn . 
 Ànímọ́ náà ni sùúrù , èyí tí ọ̀pọ̀ èèyàn kò ní lóde òní . 
 ( a ) Kí ni ìtumọ̀ ọ̀rọ̀ Gíríìkì àti ti Hébérù tá a tú sí “ sùúrù ” nínú Bíbélì ? 
 ( b ) Àwọn ìbéèrè wò la fẹ́ gbé yẹ̀ wò báyìí ? 
 Ọ̀rọ̀ èdè Gíríìkì kan wà tó jẹ́ pé ẹ̀ẹ̀mẹ́ta ọ̀tọ̀ọ̀tọ̀ ni wọ́n túmọ̀ rẹ̀ sí “ sùúrù ” nínú Ìwé Mímọ́ ní Ìtumọ̀ Ayé Tuntun . 
 Ohun tó túmọ̀ sí ní ṣáńgílítí ni “ kéèyàn rọ́kú , ” ìdí nìyẹn tí wọ́n fi sábà máa ń tú u sí “ ìpamọ́ra , ” ẹ̀ẹ̀kan ṣoṣo ni wọ́n sì tú u sí “ mímú sùúrù . ” 
 Ìtumọ̀ abẹ́nú tí “ sùúrù ” ní nínú èdè Gíríìkì àti èdè Hébérù ni kéèyàn lè mú nǹkan mọ́ra , kó jẹ́ ẹni tí kì í yára bínú . 
 Báwo la ṣe ń jàǹfààní látinú sùúrù Jèhófà ? 
 Àwọn ẹ̀kọ́ wo la lè rí kọ́ látinú sùúrù àti ìfaradà Jèhófà àti tàwọn ìránṣẹ́ rẹ̀ olóòótọ́ ? 
 Báwo la ṣe mọ̀ pé sùúrù Jèhófà kì í ṣe èyí tí yóò máa bá a lọ bẹ́ẹ̀ títí gbére ? 
 Ẹ jẹ́ ká wò ó . 
 Ronú Nípa Sùúrù Jèhófà 
 Kí ni àpọ́sítélì Pétérù sọ nípa sùúrù Jèhófà ? 
 Nígbà tí àpọ́sítélì Pétérù ń sọ̀rọ̀ nípa sùúrù Jèhófà , ó kọ̀wé pé : “ Ẹ má ṣe jẹ́ kí òtítọ́ kan yìí bọ́ lọ́wọ́ àfiyèsí yín , ẹ̀yin olùfẹ́ ọ̀wọ́n , pé ọjọ́ kan lọ́dọ̀ Jèhófà jẹ́ gẹ́gẹ́ bí ẹgbẹ̀rún ọdún àti ẹgbẹ̀rún ọdún gẹ́gẹ́ bí ọjọ́ kan . 
 Jèhófà kò fi nǹkan falẹ̀ ní ti ìlérí rẹ̀ , gẹ́gẹ́ bí àwọn ènìyàn kan ti ka ìfi - nǹkan - falẹ̀ sí , ṣùgbọ́n ó ń mú sùúrù fún yín nítorí pé kò fẹ́ kí ẹnikẹ́ni pa run ṣùgbọ́n ó fẹ́ kí gbogbo ènìyàn wá sí ìrònúpìwàdà . ” 
 Jọ̀wọ́ kíyè sí kókó méjì tí ibí yìí mẹ́nu kàn , èyí tó lè ràn wá lọ́wọ́ láti lóye sùúrù Jèhófà . 
 Báwo ni ojú tí Jèhófà fi ń wo àkókò ṣe ń nípa lórí àwọn ohun tó ń ṣe ? 
 Kókó àkọ́kọ́ ni pé ojú tí Jèhófà fi ń wo àkókò yàtọ̀ sí ojú táwa èèyàn fi ń wò ó . 
 Bí ọjọ́ kan péré ni ẹgbẹ̀rún ọdún ṣe rí lójú Jèhófà , nítorí pé òun wà láàyè títí láé . 
 Kò sí ọ̀ràn pé àkókò ò sí fún un tàbí kó máa kánjú nítorí pé àkókò ń lọ , síbẹ̀ kò fi ohun tó fẹ́ ṣe láti yanjú ìṣòro ọmọ aráyé falẹ̀ . 
 Nítorí pé ọgbọ́n Jèhófà kò lópin , ó mọ ìgbà tó dára jù lọ láti ṣe ohun tó máa ṣe gbogbo àwọn tọ́rọ̀ kàn láǹfààní . 
 Ó sì ń fi sùúrù dúró de ìgbà tí àkókò náà máa tó . 
 Àmọ́ o , a ò gbọ́dọ̀ rò pé Jèhófà kò fẹ́ ṣe ohunkóhun nípa ìyà èyíkéyìí tó lè máa jẹ àwọn ìránṣẹ́ rẹ̀ lákòókò tó fi ń dúró yìí . 
 Ọlọ́run tó ní “ ìyọ́nú ” ni , Bíbélì sì pè é ní ìfẹ́ . 
 Ó máa mú ìpalára èyíkéyìí tó lè dé bá àwọn èèyàn rẹ̀ lákòókò ráńpẹ́ tó fi fàyè gba ìyà yìí kúrò . — Sáàmù 37 : 10 . 
 Èrò wo ni kò yẹ ká ní nípa Ọlọ́run , kí sì nìdí ? 
 Lóòótọ́ , kì í rọrùn láti máa dúró de ohun kan téèyàn fẹ́ kó tètè tẹ òun lọ́wọ́ . 
 Ìyẹn ló fi jẹ́ pé tẹ́nì kan ò bá tètè ṣe ohun tó ṣèlérí pé òun máa ṣe , àwọn èèyàn lè máa rò pé nǹkan náà ò fìgbà kan wu onítọ̀hún ṣe . 
 Kò ní bọ́gbọ́n mu rárá láti rò pé Ọlọ́run ò fẹ́ mú àwọn ìlérí rẹ̀ ṣẹ o ! 
 Tá a bá lọ rò pé fífi nǹkan falẹ̀ ni sùúrù Ọlọ́run túmọ̀ sí , bọ́jọ́ ṣe ń gorí ọjọ́ , a lè bẹ̀rẹ̀ sí í ṣiyèméjì , ká rẹ̀wẹ̀sì , kíyẹn sì mú ká dẹni tó ń tòògbé nípa tẹ̀mí . 
 Ohun tó tiẹ̀ burú jùyẹn lọ ni pé àwọn tí Pétérù kìlọ̀ nípa wọn tẹ́lẹ̀ lè tàn wá jẹ , ìyẹn àwọn olùyọṣùtì tí wọn ò nígbàgbọ́ . 
 Irú àwọn ẹni bẹ́ẹ̀ ló máa ń fini ṣẹ̀sín , tí wọ́n máa ń sọ pé : “ Wíwàníhìn - ín rẹ̀ yìí tí a ti ṣèlérí dà ? 
 Họ́wù , láti ọjọ́ tí àwọn baba ńlá wa ti sùn nínú ikú , ohun gbogbo ń bá a lọ gẹ́gẹ́ bí ó ti rí láti ìbẹ̀rẹ̀pẹ̀pẹ̀ ìṣẹ̀dá . ” — 2 Pétérù 3 : 4 . 
 Báwo ni sùúrù Jèhófà ṣe kan fífẹ́ tó fẹ́ káwọn èèyàn ronú pìwà dà ? 
 Kókó kejì tá a tún lè fà yọ nínú ọ̀rọ̀ Pétérù ni pé Jèhófà ní sùúrù nítorí pé ó fẹ́ kí gbogbo èèyàn ronú pìwà dà . 
 Jèhófà yóò pa àwọn tó kọ̀ láti yí padà kúrò ní ọ̀nà búburú tí wọ́n ń tọ̀ run , bó tilẹ̀ jẹ́ pé Ọlọ́run kò ní inú dídùn sí ikú àwọn ẹni búburú . 
 Kàkà bẹ́ẹ̀ , ńṣe ló fẹ́ káwọn èèyàn ronú pìwà dà kí wọ́n sì yí padà kúrò ní ọ̀nà búburú wọn , kí wọ́n sì máa wà láàyè nìṣó . 
 Ìdí nìyẹn tó fi ń mú sùúrù tó sì ń rán àwọn ìránṣẹ́ rẹ̀ láti kéde ìhìn rere náà ní gbogbo ayé káwọn èèyàn lè láǹfààní àtiwà láàyè . 
 Kí la lè kọ́ nípa sùúrù Ọlọ́run tá a bá ronú lórí bó ṣe bá orílẹ̀ - èdè Ísírẹ́lì lò ? 
 A tún lè rí sùúrù Ọlọ́run nínú ọ̀nà tó gbà bá orílẹ̀ - èdè Ísírẹ́lì ìgbàanì lò . 
 Ọ̀pọ̀ ọ̀rúndún ló fi fara da àìgbọràn wọn . 
 Léraléra ló ń tipasẹ̀ àwọn wòlíì rẹ̀ rọ̀ wọ́n pé : “ Ẹ yí padà kúrò nínú àwọn ọ̀nà búburú yín , kí ẹ sì pa àwọn àṣẹ mi mọ́ , àwọn ìlànà àgbékalẹ̀ mi , ní ìbámu pẹ̀lú gbogbo òfin tí mo pa láṣẹ fún àwọn baba ńlá yín , àti èyí tí mo fi ránṣẹ́ sí yín nípasẹ̀ àwọn ìránṣẹ́ mi wòlíì . ” 
 Kí ni àbájáde rẹ̀ ? 
 Ó ṣeni láàánú pé àwọn èèyàn náà ‘ kò fetí sílẹ̀ . ’ — 2 Àwọn Ọba 17 : 13 , 14 . 
 Báwo ni sùúrù Jésù ṣe rí bíi ti Bàbá rẹ̀ gẹ́lẹ́ ? 
 Níkẹyìn , Jèhófà rán Ọmọ rẹ̀ wá , ọmọ náà sì sa gbogbo ipá rẹ̀ láti pàrọwà fún àwọn Júù pé kí wọ́n bá Ọlọ́run làjà . 
 Jésù ní sùúrù bíi ti Bàbá rẹ̀ gẹ́lẹ́ . 
 Jésù mọ̀ dájú pé wọn ò ní pẹ́ pa òun , síbẹ̀ ó kédàárò pé : “ Jerúsálẹ́mù , Jerúsálẹ́mù , olùpa àwọn wòlíì àti olùsọ àwọn tí a rán sí i lókùúta , — iye ìgbà tí mo fẹ́ láti kó àwọn ọmọ rẹ jọpọ̀ ti pọ̀ tó , ní ọ̀nà tí àgbébọ̀ adìyẹ fi ń kó àwọn òròmọdìyẹ rẹ̀ jọpọ̀ lábẹ́ àwọn ìyẹ́ apá rẹ̀ ! 
 Ṣùgbọ́n ẹ kò fẹ́ ẹ . ” 
 Àwọn ọ̀rọ̀ wọ̀nyí jẹ́ ọ̀rọ̀ tó ń múni ronú jinlẹ̀ , kò jọ ọ̀rọ̀ òǹrorò adájọ́ kan tó ń wá bóun ṣe máa fìyà jẹ ẹnì kan . 
 Ọ̀rọ̀ ọ̀rẹ́ kan tó nífẹ̀ẹ́ ẹni tó sì ń mú sùúrù fúnni ni . 
 Bíi ti Bàbá rẹ̀ ọ̀run , Jésù fẹ́ káwọn èèyàn náà ronú pìwà dà kí wọ́n lè bọ́ nínú ìdájọ́ mímúná tó ń bọ̀ . 
 Àwọn kan fi ọkàn tó dáa gba ìkìlọ̀ tí Jésù fún wọn , wọ́n sì yè bọ́ nínú ìdájọ́ mímúná tó wá sórí Jerúsálẹ́mù lọ́dún 70 Sànmánì Kristẹni . — Lúùkù 21 : 20 - 22 . 
 Ọ̀nà wo ni sùúrù Ọlọ́run gbà ṣe wá láǹfààní ? 
 Ǹjẹ́ sùúrù Ọlọ́run ò yani lẹ́nu ? 
 Pẹ̀lú bí àìgbọràn ọmọ aráyé ṣe pọ̀ tó , Jèhófà fún ẹnì kọ̀ọ̀kan wa àti àràádọ́ta ọ̀kẹ́ èèyàn mìíràn láǹfààní láti wá mọ òun ká sì ní ìrètí àtirí ìgbàlà . 
 Pétérù kọ̀wé sáwọn tó jẹ́ Kristẹni bíi tirẹ̀ pé : “ Ẹ ka sùúrù Olúwa wa sí ìgbàlà . ” 
 Ǹjẹ́ inú wa ò dùn pé sùúrù Jèhófà ṣí ọ̀nà sílẹ̀ fún wa láti rí ìgbàlà ? 
 Ǹjẹ́ kì í ṣe àdúrà wa ni pé kí Jèhófà máa mú sùúrù fún wa nìṣó bá a ṣe ń sìn ín lójoojúmọ́ ? — Mátíù 6 : 12 . 
 Kí ni òye tá a ní nípa sùúrù Jèhófà yóò mú ká ṣe ? 
 Tá a bá lóye ìdí tí Jèhófà fi mú sùúrù , ìyẹn á ràn wá lọ́wọ́ láti máa fi sùúrù dúró de ìgbàlà tí yóò mú wá , a ò sì ní ronú láé pé ńṣe ló ń fi ìmúṣẹ àwọn ìlérí rẹ̀ falẹ̀ . 
 Bá a ṣe ń gbàdúrà pé kí Ìjọba Ọlọ́run dé , ọkàn wa balẹ̀ pé Ọlọ́run mọ àkókò tó dára jù lọ láti dáhùn àdúrà náà . 
 Yàtọ̀ síyẹn , òye tá a ní yìí tún ń mú kó wù wá láti tẹ̀ lé àpẹẹrẹ Jèhófà nípa fífi sùúrù bíi tirẹ̀ hàn nínú àjọṣe wa pẹ̀lú àwọn ará wa àtàwọn tá à ń wàásù fún . 
 Àwa náà ò fẹ́ kí ẹnikẹ́ni pa run , ohun tá a fẹ́ ni pé kí wọ́n ronú pìwà dà káwọn náà lè ní ìrètí ìyè àìnípẹ̀kun bíi tiwa . — 1 Tímótì 2 : 3 , 4 . 
 Ronú Nípa Sùúrù Àwọn Wòlíì 
 12 , 13 . 
 Níbàámu pẹ̀lú Jákọ́bù 5 : 10 , báwo ni sùúrù tí wòlíì Aísáyà ní ṣe mú kó ṣàṣeyọrí ? 
 Ríronú nípa sùúrù Jèhófà yóò ràn wá lọ́wọ́ láti mọyì ànímọ́ yẹn ká sì gbìyànjú láti ní i . 
 Kò rọrùn fún èèyàn aláìpé láti ní sùúrù , àmọ́ ohun tó ṣeé ṣe ni . 
 A rí ẹ̀kọ́ kọ́ lára àwọn tó jẹ́ ìránṣẹ́ Ọlọ́run láyé ìgbàanì . 
 Jákọ́bù tó jẹ́ ọmọ ẹ̀yìn Jésù kọ̀wé pé : “ Ẹ̀yin ará , ẹ fi àwọn wòlíì , àwọn tí wọ́n sọ̀rọ̀ ní orúkọ Jèhófà ṣe àpẹẹrẹ jíjìyà ibi àti mímú sùúrù . ” 
 Ìtùnú àti ìṣírí ló jẹ́ fún wa láti mọ̀ pé àwọn kan ti borí àwọn ìṣòro tó jọ èyí táwa náà ní . 
 Bí àpẹẹrẹ , ó dájú pé wòlíì Aísáyà nílò sùúrù nídìí iṣẹ́ tí Ọlọ́run gbé lé e lọ́wọ́ . 
 Jèhófà sì fi èyí hàn nípa sísọ fún un pé : “ Lọ , kí o sì sọ fún àwọn ènìyàn yìí pé , ‘ Ẹ gbọ́ ní àgbọ́túngbọ́ , ṣùgbọ́n kí ẹ má ṣe lóye ; kí ẹ sì rí ní àrítúnrí , ṣùgbọ́n kí ẹ má ṣe ní ìmọ̀ kankan . ’ 
 Mú kí ọkàn - àyà àwọn ènìyàn yìí sébọ́ , sì mú kí etí wọn gan - an gíràn - án , sì lẹ ojú wọn gan - an pọ̀ , kí wọ́n má bàa fi ojú wọn rí , kí wọ́n má sì fi etí wọn gbọ́ , kí ọkàn - àyà wọn má sì lóye , kí wọ́n má sì yí padà ní tòótọ́ , kí wọ́n má sì rí ìmúláradá gbà fún ara wọn . ” 
 Pẹ̀lú báwọn èèyàn náà ṣe ya aláìgbọràn tó , Aísáyà fi sùúrù kéde ìkìlọ̀ Jèhófà fún ọdún mẹ́rìndínláàádọ́ta tàbí jù bẹ́ẹ̀ lọ ! 
 Bákan náà ni sùúrù yóò ṣe ran àwa náà lọ́wọ́ láti ni ìfaradà nínú iṣẹ́ ìwàásù ìhìn rere tá a ń ṣe , bí ọ̀pọ̀ èèyàn ò tiẹ̀ fẹ́ gbọ́ ọ̀rọ̀ wa . 
 14 , 15 . 
 Kí ló ran Jeremáyà lọ́wọ́ láti borí ìpọ́njú àti ìrẹ̀wẹ̀sì ? 
 Láìsí àní - àní , báwọn wòlíì wọ̀nyẹn ṣe ń bá iṣẹ́ òjíṣẹ́ wọn lọ , kì í ṣe ìṣòro àwọn tí kò fẹ́ gbọ́ ọ̀rọ̀ wọn nìkan ni wọ́n dojú kọ , àwọn èèyàn tún ṣenúnibíni sí wọn pẹ̀lú . 
 Wọ́n fi Jeremáyà sínú àbà , wọ́n fi í sẹ́wọ̀n nínú “ ilé ṣẹkẹ́ṣẹkẹ̀ , ” wọ́n sì sọ ọ́ sínú ìkùdu kan . 
 Àwọn èèyàn tí Jeremáyà fẹ́ ràn lọ́wọ́ gan - an ló sì ṣe inúnibíni yìí sí i . 
 Síbẹ̀ , Jeremáyà ò bínú sí wọn , bẹ́ẹ̀ ni kò gbẹ̀san . 
 Ó mú sùúrù , ó sì fara dà á fún ọ̀pọ̀ ọdún . 
 Inúnibíni àti ìfiniṣẹ̀sín kò pa Jeremáyà lẹ́nu mọ́ , kò sì pa àwa náà lẹ́nu mọ́ lónìí , bó tilẹ̀ jẹ́ pé ó lè mú ká rẹ̀wẹ̀sì láwọn ìgbà míì . 
 Jeremáyà náà rẹ̀wẹ̀sì . 
 Ó kọ̀wé pé : “ Ọ̀rọ̀ Jèhófà di okùnfà ẹ̀gàn àti ìfiṣeyẹ̀yẹ́ láti òwúrọ̀ ṣúlẹ̀ . 
 Mo sì wí pé : ‘ Èmi kì yóò mẹ́nu kàn án , èmi kì yóò sì sọ̀rọ̀ mọ́ ní orúkọ rẹ̀ . ’ ” 
 Kí ló wá ṣẹlẹ̀ lẹ́yìn náà ? 
 Ṣé Jeremáyà wá fi iṣẹ́ ìwàásù sílẹ̀ ni ? 
 Ó ń bá ọ̀rọ̀ rẹ̀ lọ , ó ní : “ Nínú ọkàn - àyà mi , ó sì wá dà bí iná tí ń jó , tí a sé mọ́ inú egungun mi ; pípa á mọ́ra sú mi , èmi kò sì lè fara dà á . ” 
 Kíyè sí i pé nígbà tí Jeremáyà ń ronú ṣáá nípa báwọn èèyàn ṣe ń fòun ṣe yẹ̀yẹ́ , ńṣe ni inú rẹ̀ ń bà jẹ́ . 
 Àmọ́ nígbà tó wá ń ronú nípa bí iṣẹ́ náà ṣe dára tó àti bó ṣe ṣe pàtàkì tó , ó tún bẹ̀rẹ̀ sí í láyọ̀ padà . 
 Ìyẹn nìkan kọ́ o , Jèhófà tún wà pẹ̀lú Jeremáyà “ bí alágbára ńlá , ” ó fún un lókun láti fi ìtara àti ìgboyà kéde ọ̀rọ̀ Ọlọ́run . — Jeremáyà 20 : 11 . 
 Kí la lè ṣe tí ayọ̀ wa ò fi ní bà jẹ́ lẹ́nu iṣẹ́ ìwàásù ìhìn rere náà ? 
 Ǹjẹ́ wòlíì Jeremáyà láyọ̀ nínú iṣẹ́ rẹ̀ ? 
 Bẹ́ẹ̀ ni ! 
 Ó sọ fún Jèhófà pé : “ A rí ọ̀rọ̀ rẹ , mo sì bẹ̀rẹ̀ sí jẹ ẹ́ ; ọ̀rọ̀ rẹ sì di ayọ̀ ńláǹlà àti ayọ̀ yíyọ̀ ọkàn - àyà mi ; nítorí a ti fi orúkọ rẹ pè mí , Jèhófà . ” 
 Inú Jeremáyà dùn pé òun láǹfààní láti jẹ́ aṣojú fún Ọlọ́run tòótọ́ , òun sì ń wàásù ọ̀rọ̀ rẹ̀ . 
 Ó yẹ kínú àwa náà máa dùn . 
 Yàtọ̀ síyẹn , inú wa tún ń dùn bí inú àwọn áńgẹ́lì ọ̀run ṣe ń dùn pé ọ̀pọ̀ èèyàn ló ń gba ìhìn Ìjọba náà jákèjádò ayé , tí wọ́n ń ronú pìwà dà , tí wọ́n sì ti wà lójú ọ̀nà tó lọ sí ìyè àìnípẹ̀kun . — Lúùkù 15 : 10 . 
 “ Ìfaradà Jóòbù ” 
 17 , 18 . 
 Ọ̀nà wo ni Jóòbù gbà fi ìfaradà hàn , kí sì ni àbájáde rẹ̀ ? 
 Lẹ́yìn tí Jákọ́bù tó jẹ́ ọmọ ẹ̀yìn Jésù sọ̀rọ̀ nípa àwọn wòlíì ayé ìgbàanì tán , ó tún kọ̀wé pé : “ Ẹ ti gbọ́ nípa ìfaradà Jóòbù , ẹ sì ti rí ìyọrísí tí Jèhófà mú wá , pé Jèhófà jẹ́ oníjẹ̀lẹ́ńkẹ́ gidigidi nínú ìfẹ́ni , ó sì jẹ́ aláàánú . ” 
 Ọ̀rọ̀ Gíríìkì tá a tú sí “ ìfaradà ” níbi yìí ní ìtumọ̀ kan tó fara jọ ọ̀rọ̀ tí Jákọ́bù lò fún “ sùúrù ” nínú ẹsẹ tó ṣáájú ìyẹn . 
 Nígbà tí ọ̀mọ̀wé akẹ́kọ̀ọ́ jinlẹ̀ kan ń tọ́ka sí ìyàtọ̀ tó wà láàárín àwọn ọ̀rọ̀ méjèèjì , ó kọ̀wé pé : “ Ìyàtọ̀ tó wà láàárín ọ̀rọ̀ Gíríìkì méjèèjì yẹn ni pé ọ̀kan ń tọ́ka sí sùúrù tàbí ìfaradà tá a máa ń ní nígbà táwọn èèyàn bá ń sọ kòbákùngbé ọ̀rọ̀ sí wa , èkejì sì ń tọ́ka sí sùúrù tàbí ìfaradà tá a máa ń ní nígbà tá a bá wà nínú ìdààmú . ” 
 Ojú Jóòbù rí màbo . 
 Gbogbo ọrọ̀ tó ní ṣègbé , àwọn ọmọ rẹ̀ kú , àrùn kan tó ń roni lára gan - an tún kọ lù ú . 
 Wọ́n tún sọ fún un pé Jèhófà ló ń fìyà ẹ̀ṣẹ̀ rẹ̀ jẹ ẹ́ . 
 Kì í ṣe pé Jóòbù kàn ń jìyà yẹn láìfọhùn o ; ó kédàárò nípa ipò tó wà , ó tiẹ̀ fọgbọ́n sọ pé òdodo òun ju ti Ọlọ́run lọ . 
 Àmọ́ , kò fìgbà kankan ba ìgbàgbọ́ rẹ̀ jẹ́ , kò sì yẹsẹ̀ nínú ṣíṣe ìfẹ́ Ọlọ́run . 
 Kò bú Ọlọ́run bí Sátánì ṣe sọ pé ó máa ṣe . 
 Kí ni àbájáde rẹ̀ ? 
 Jèhófà “ bù kún ìgbẹ̀yìn Jóòbù ní àsẹ̀yìnwá - àsẹ̀yìnbọ̀ ju ìbẹ̀rẹ̀pẹ̀pẹ̀ rẹ̀ lọ . ” 
 Jèhófà mú Jóòbù lára dá , ó sọ ọrọ̀ rẹ̀ di ìlọ́po méjì , ó sì fi ẹ̀mí gígùn tó kún fún ayọ̀ jíǹkí rẹ̀ láàárín àwọn èèyàn rẹ̀ . 
 Bí Jóòbù ṣe fara da ìṣòro rẹ̀ láìyẹsẹ̀ yẹn tún mú kó ṣeé ṣe fún un láti túbọ̀ lóye Jèhófà sí i . 
 Ẹ̀kọ́ wo la rí kọ́ látinú bí Jóòbù ṣe mú sùúrù tó sì fara da ìṣòro rẹ̀ ? 
 Ẹ̀kọ́ wo la rí kọ́ látinú bí Jóòbù ṣe mú sùúrù tó sì fara da ìṣòro rẹ̀ ? 
 Bíi ti Jóòbù , àìsàn lè ṣe àwa náà tàbí ká bára wa nínú àwọn ìṣòro mìíràn . 
 A lè má lóye ìdí tí Jèhófà fi fàyè gba àdánwò kan pàtó tó dé bá wa . 
 Síbẹ̀ , ohun kan tó yẹ kó dá wa lójú ni pé : Tá a bá ń bá ìṣòtítọ́ wa nìṣó , a óò rí ìbùkún gbà . 
 Ó dájú pé Jèhófà máa ń san ẹ̀san fáwọn tó ń fi gbogbo ọkàn wọn wá a . 
 Jésù sọ pé : “ Ẹni tí ó bá fara dà á dé òpin ni ẹni tí a ó gbà là . ” — Mátíù 10 : 22 ; 24 : 13 . 
 “ Ọjọ́ Jèhófà Yóò Dé ” 
 Kí nìdí tó fi dá wa lójú pé ọjọ́ Jèhófà yóò dé ? 
 Bó tilẹ̀ jẹ́ pé Jèhófà ní sùúrù , síbẹ̀ olódodo ni , kò sì ní fàyè gba ìwà ibi títí lọ . 
 Sùúrù rẹ̀ ní ààlà . 
 Pétérù kọ̀wé pé : ‘ [ Ọlọ́run ] kò fawọ́ sẹ́yìn ní fífìyàjẹ ayé ìgbàanì . ’ 
 Nígbà tí Ọlọ́run dá Nóà àti ìdílé rẹ̀ sí , ó fi àkúnya omi pa àwọn tí kò ṣèfẹ́ Ọlọ́run run . 
 Jèhófà tún mú ìdájọ́ mímúná wá sórí Sódómù àti Gòmórà , ó sì pa wọ́n run yán - ányán - án . 
 Àwọn ìdájọ́ mímúná wọ̀nyí fi “ àpẹẹrẹ kan lélẹ̀ fún àwọn aláìṣèfẹ́ Ọlọ́run nípa àwọn ohun tí ń bọ̀ . ” 
 Èyí sì mú un dá wa lójú pé : “ Ọjọ́ Jèhófà yóò dé . ” — 2 Pétérù 2 : 5 , 6 ; 3 : 10 . 
 Báwo la ṣe lè fi hàn pé a ní sùúrù àti ìfaradà , kókó wo la ó sì gbé yẹ̀ wò nínú àpilẹ̀kọ tó kàn ? 
 Nítorí náà ẹ jẹ́ ká máa mú sùúrù bíi ti Jèhófà , ká máa ran àwọn èèyàn lọ́wọ́ láti ronú pìwà dà kí wọ́n lè rí ìgbàlà . 
 Ẹ tún jẹ́ ká fara wé àwọn wòlíì nípa fífi sùúrù kéde ìhìn rere náà bó tilẹ̀ jẹ́ pé àwọn kan lára àwọn tá a ń wàásù fún lè má tẹ́wọ́ gba ọ̀rọ̀ wa . 
 Àwa náà lè ní ìdánilójú pé Jèhófà yóò bù kún wa lọ́pọ̀ yanturu tá a bá ṣe bíi ti Jóòbù , tá a fara da àwọn àdánwò , tá ò sì jáwọ́ nínú híhu ìwà títọ́ . 
 Ó yẹ ká máa yọ̀ nínú iṣẹ́ òjíṣẹ́ wa nítorí bí ọ̀pọ̀ ìbùkún Jèhófà ṣe wà lórí ipa táwọn èèyàn rẹ̀ ń sà nínú iṣẹ́ ìwàásù ìhìn rere náà jákèjádò ayé . 
 A óò rí àwọn ó rí àwọn ìbùkún náà nínú àpilẹ̀kọ tó kàn . 
 Ǹjẹ́ O Rántí ? 
 • Kí nìdí tí Jèhófà fi ní sùúrù ? 
 • Ẹ̀kọ́ wo la rí kọ́ látinú sùúrù àwọn wòlíì ? 
 • Báwo ni Jóòbù ṣe fi hàn pé òun ní ìfaradà , kí sì ni àbájáde rẹ̀ ? 
 • Báwo la ṣe mọ̀ pé sùúrù Jèhófà láàlà ? 
 [ Àwòrán tó wà ní ojú ìwé 18 ] 
 Jésù ní sùúrù bíi ti Bàbá rẹ̀ gẹ́lẹ́ 
 [ Àwọn àwòrán tó wà ní ojú ìwé 20 ] 
 Báwo ni Jèhófà ṣe san èrè fún Jeremáyà nítorí sùúrù rẹ̀ ? 
 [ Àwọn àwòrán tó wà ní ojú ìwé 21 ] 
 Báwo ni Jèhófà ṣe san èrè fún Jóòbù nítorí pé ó ní ìfaradà ? 
 “ Ẹ̀rí Fún Gbogbo Àwọn Orílẹ̀ - èdè ” 
 “ Ẹ ó sì jẹ́ ẹlẹ́rìí mi . . . títí dé apá ibi jíjìnnà jù lọ ní ilẹ̀ ayé . ” — ÌṢE 1 : 8 . 
 Ìgbà wo làwọn ọmọ ẹ̀yìn kọ́kọ́ gbọ́ àsọtẹ́lẹ̀ tó wà nínú Mátíù 24 : 14 , ibo ni wọ́n sì ti gbọ́ ọ ? 
 Ọ̀RỌ̀ Jésù tí àkọsílẹ̀ rẹ̀ wà nínú Mátíù 24 : 14 jẹ́ ohun tá a mọ̀ gan - an débi pé ọ̀pọ̀ lára wa mọ̀ ọ́n sórí . 
 Àsọtẹ́lẹ̀ náà sì pabanbarì lóòótọ́ ! 
 Fojú inú wo ohun tó máa wá sáwọn ọmọ ẹ̀yìn wọ̀nyẹn lọ́kàn nígbà tí wọ́n kọ́kọ́ gbọ́ ọ̀rọ̀ yẹn ! 
 Ọdún 33 Sànmánì Kristẹni lọ̀rọ̀ yìí wáyé . 
 Nǹkan bí ọdún mẹ́ta làwọn ọmọ ẹ̀yìn náà ti wà pẹ̀lú Jésù , wọ́n sì ti bá a wá sí Jerúsálẹ́mù báyìí . 
 Wọ́n ti rí àwọn iṣẹ́ ìyanu tí Jésù ṣe , wọ́n sì ti fetí sáwọn ẹ̀kọ́ rẹ̀ . 
 Bó tilẹ̀ jẹ́ pé inú wọn dùn sí òtítọ́ ṣíṣeyebíye tí Jésù fi kọ́ wọn , síbẹ̀ wọ́n mọ̀ dájú pé inú gbogbo èèyàn kọ́ ló dùn sí i . 
 Àwọn èèyàn jàǹkàn - jàǹkàn táwọn èèyàn bọ̀wọ̀ fún láwùjọ ni ọ̀tá Jésù . 
 Kí làwọn ewu àti ìṣòro táwọn ọmọ ẹ̀yìn wọ̀nyẹn máa dojú kọ ? 
 Àwọn ọmọ ẹ̀yìn mẹ́rin jókòó ti Jésù lórí Òkè Ólífì , wọ́n ń fetí sí ọ̀rọ̀ rẹ̀ bó ṣe ń sọ nípa àwọn ewu tó ń bọ̀ àtàwọn ìṣòro tí wọ́n máa dojú kọ . 
 Jésù ti sọ fún wọn ṣáájú àkókò yẹn pé àwọn èèyàn máa pa òun . 
 Ó wá jẹ́ kí wọ́n mọ̀ báyìí pé àwọn náà máa dojú kọ àtakò líle koko . 
 Ó ní : “ Àwọn ènìyàn yóò fà yín lé ìpọ́njú lọ́wọ́ , wọn yóò sì pa yín , ẹ ó sì jẹ́ ẹni ìkórìíra lọ́dọ̀ gbogbo àwọn orílẹ̀ - èdè ní tìtorí orúkọ mi . ” 
 Ìyẹn nìkan kọ́ o . 
 Àwọn wòlíì èké yóò ṣi ọ̀pọ̀ èèyàn lọ́nà . 
 Àwọn kan yóò kọsẹ̀ , wọn yóò sì da ara wọn lẹ́nì kìíní - kejì , wọn yóò sì kórìíra ara wọn pẹ̀lú . 
 Kódà “ ọ̀pọ̀ jù lọ ” ló máa jẹ́ kí ìfẹ́ táwọn ní fún Ọlọ́run àti Ọ̀rọ̀ rẹ̀ di tútù . — Mátíù 24 : 9 - 12 . 
 Kí nìdí tí ọ̀rọ̀ Jésù tó wà nínú Mátíù 24 : 14 fi kàmàmà lóòótọ́ ? 
 Ẹ̀yìn ìgbà tí Jésù mẹ́nu kan àwọn nǹkan búburú tó máa ṣẹlẹ̀ yẹn ló wá sọ̀rọ̀ kan tó ní láti jẹ́ ìyàlẹ́nu fáwọn ọmọ ẹ̀yìn rẹ̀ . 
 Ó ní : “ A ó sì wàásù ìhìn rere ìjọba yìí ní gbogbo ilẹ̀ ayé tí a ń gbé , láti ṣe ẹ̀rí fún gbogbo àwọn orílẹ̀ - èdè ; nígbà náà ni òpin yóò sì dé . ” 
 Láìsí àní - àní , iṣẹ́ tí Jésù bẹ̀rẹ̀ ní Ísírẹ́lì yẹn , tó ń “ jẹ́rìí sí òtítọ́ , ” yóò máa bá a lọ , yóò sì dé ibi gbogbo láyé . 
 Àsọtẹ́lẹ̀ kíkàmàmà gbáà lèyí jẹ́ ! 
 Kò lè rọrùn rárá láti mú iṣẹ́ náà gbòòrò dé “ gbogbo àwọn orílẹ̀ - èdè . ” 
 Àfi Ọlọ́run nìkan ló lè mú kí iṣẹ́ náà ṣeé ṣe nítorí pé àwọn tó máa ṣe é yóò jẹ́ ẹni “ ìkórìíra lọ́dọ̀ gbogbo àwọn orílẹ̀ - èdè . ” 
 Kì í ṣe ipò Jèhófà gẹ́gẹ́ bí ọba aláṣẹ àti agbára rẹ̀ nìkan ni ṣíṣe iṣẹ́ bàǹtàbanta yìí láṣeyọrí máa gbé ga . 
 Yóò tún fi bí ìfẹ́ , àánú , àti sùúrù rẹ̀ ṣe pọ̀ tó hàn . 
 Yàtọ̀ síyẹn , yóò tún fún àwọn ìránṣẹ́ rẹ̀ láǹfààní láti fi hàn pé àwọn nígbàgbọ́ nínú rẹ̀ àwọn sì ń fọkàn sìn ín . 
 Àwọn wo ni Jésù sọ fún pé kó ṣe iṣẹ́ ìjẹ́rìí náà , ọ̀rọ̀ ìtùnú wo ló sì sọ fún wọn ? 
 Jésù jẹ́ káwọn ọmọ ẹ̀yìn rẹ̀ mọ̀ ní kedere pé wọ́n ní iṣẹ́ pàtàkì kan láti ṣe . 
 Kí Jésù tó gòkè lọ sí ọ̀run , ó fara hàn wọ́n , ó sì sọ fún wọn pé : “ Ẹ ó gba agbára nígbà tí ẹ̀mí mímọ́ bá bà lé yín , ẹ ó sì jẹ́ ẹlẹ́rìí mi ní Jerúsálẹ́mù àti ní gbogbo Jùdíà àti Samáríà àti títí dé apá ibi jíjìnnà jù lọ ní ilẹ̀ ayé . ” 
 Lóòótọ́ , àwọn mìíràn máa dara pọ̀ mọ́ wọn láìpẹ́ sí àkókò yẹn . 
 Síbẹ̀ , àwọn ọmọ ẹ̀yìn náà kéré níye . 
 Ẹ wo bí ọkàn wọn ṣe máa balẹ̀ tó nígbà tí wọ́n wá mọ̀ pé ẹ̀mí mímọ́ Ọlọ́run tó lágbára gan - an yóò fún àwọn lágbára láti ṣe iṣẹ́ tí Ọlọ́run gbé lé àwọn lọ́wọ́ yìí ! 
 Kí làwọn ọmọ ẹ̀yìn ìjímìjí kò mọ̀ nípa iṣẹ́ ìjẹ́rìí náà ? 
 Àwọn ọmọ ẹ̀yìn náà mọ̀ pé àwọn ní láti wàásù ìhìn rere káwọn sì “ sọ àwọn ènìyàn gbogbo orílẹ̀ - èdè di ọmọ ẹ̀yìn . ” 
 Àmọ́ wọn ò mọ bí àwọn ṣe máa ṣe iṣẹ́ ìjẹ́rìí náà kúnnákúnná tó , wọn ò sì mọ ìgbà ti òpin máa dé . 
 Èyí jẹ́ ohun kan táwa náà ò mọ̀ . 
 Jèhófà nìkan ló lè pinnu irú nǹkan bẹ́ẹ̀ . 
 Nígbà tá a bá bá iṣẹ́ ìwàásù náà débi tó tẹ́ Jèhófà lọ́rùn , yóò pa ètò nǹkan búburú yìí run . 
 Ìgbà yẹn làwọn Kristẹni á tó mọ̀ pé iṣẹ́ ìwàásù náà ti parí , pé àwọn sì tí ṣe é débi tí Jèhófà fẹ́ káwọn ṣe é dé . 
 Ó dájú pé àwọn ọmọ ẹ̀yìn ìjímìjí yẹn ò lè mọ pé iṣẹ́ ìjẹ́rìí náà máa gbòòrò tó báyìí lákòókò òpin yìí . 
 Bí Iṣẹ́ Ìwàásù Náà Ṣe Rí ní Ọ̀rúndún Kìíní 
 Kí ló ṣẹlẹ̀ lọ́jọ́ Pẹ́ńtíkọ́sì ọdún 33 Sànmánì Kristẹni , àti kété lẹ́yìn náà ? 
 Iṣẹ́ ìwàásù Ìjọba Ọlọ́run àti iṣẹ́ sísọni di ọmọ ẹ̀yìn yọrí sí rere gan - an ní ọ̀rúndún kìíní . 
 Ní ọjọ́ Pẹ́ńtíkọ́sì ọdún 33 Sànmánì Kristẹni , nǹkan bí ọgọ́fà ọmọ ẹ̀yìn ló pé jọ sí yàrá òkè ní Jerúsálẹ́mù . 
 Ọlọ́run tú ẹ̀mí mímọ́ rẹ̀ dà sorí wọn , àpọ́sítélì Pétérù sì sọ àsọyé kan tó fakíki tó fi ṣàlàyé iṣẹ́ ìyanu náà , nǹkan bí ẹgbẹ̀ẹ́dógún èèyàn ló di onígbàgbọ́ lọ́jọ́ tá à ń wí yìí tí wọ́n sì ṣe ìrìbọmi . 
 Ìbẹ̀rẹ̀ ṣì nìyẹn o . 
 Pẹ̀lú báwọn aṣáájú ìsìn ṣe pinnu láti dá ìṣẹ́ ìwàásù ìhìn rere náà dúró tó , “ Jèhófà ń bá a lọ láti mú àwọn tí a ń gbà là dara pọ̀ mọ́ [ àwọn ọmọ ẹ̀yìn náà ] lójoojúmọ́ . ” 
 Láìpẹ́ , “ iye àwọn ọkùnrin náà sì di nǹkan bí ẹgbẹ̀rún márùn - ún . ” 
 Lẹ́yìn náà , “ ṣe ni a ń fi àwọn onígbàgbọ́ nínú Olúwa kún wọn ṣáá , ògìdìgbó lọ́kùnrin àti lóbìnrin . ” — Ìṣe 2 : 1 - 4 , 8 , 14 , 41 , 47 ; 4 : 4 ; 5 : 14 . 
 Kí nìdí tí ìyípadà Kọ̀nílíù fi jẹ́ ìṣẹ̀lẹ̀ tuntun kan tó pabanbarì ? 
 Ìṣẹ̀lẹ̀ mìíràn tó jẹ́ mánigbàgbé tún wáyé lọ́dún 36 Sànmánì Kristẹni , nígbà tí Kọ̀nílíù , tó jẹ́ Kèfèrí yí padà tó sì ṣe ìrìbọmi . 
 Bí Jèhófà ṣe darí àpọ́sítélì Pétérù sọ́dọ̀ ọkùnrin tó bẹ̀rù Ọlọ́run yìí fi hàn pé àṣẹ tí Jésù pa pé ká “ sọ àwọn èèyàn gbogbo orílẹ̀ - èdè di ọmọ ẹ̀yìn ” kò mọ sọ́dọ̀ àwọn Júù tó wà ní onírúurú orílẹ̀ - èdè nìkan . 
 Báwo lọ̀rọ̀ náà ṣe rí lára àwọn tó ń mú ipò iwájú nínú iṣẹ́ ìwàásù náà ? 
 Nígbà táwọn àpọ́sítélì àtàwọn àgbà ọkùnrin tó wà ní Jùdíà rí i pé ìhìn rere náà ti dé ọ̀dọ̀ àwọn èèyàn àwọn orílẹ̀ - èdè , ìyẹn àwọn tí kì í ṣe Júù , wọ́n yin Ọlọ́run lógo . 
 Láàárín àkókò yẹn , iṣẹ́ ìwàásù náà tún ń méso jáde gan - an láàárín àwọn Júù pẹ̀lú . 
 Lọ́dún bíi mélòó kan lẹ́yìn ìgbà yẹn , tó ṣeé ṣe kó jẹ́ nǹkan bí ọdún 58 Sànmánì Kristẹni , “ ọ̀pọ̀ ẹgbẹẹgbẹ̀rún [ àwọn Júù ti di ] onígbàgbọ́ ” yàtọ̀ sáwọn Kèfèrí tó jẹ́ onígbàgbọ́ . — Ìṣe 21 : 20 . 
 Báwo ni ìhìn rere náà ṣe ń nípa lórí ẹnì kọ̀ọ̀kan ? 
 Báwọn Kristẹni ọ̀rúndún kìíní ṣe pọ̀ sí i wúni lórí gan - an , síbẹ̀ a ò ní gbàgbé pé àwọn èèyàn ló mú kí iye yẹn pọ̀ bẹ́ẹ̀ . 
 Ọ̀rọ̀ Bíbélì tí wọ́n gbọ́ lágbára gan - an . 
 Ó yí ìgbésí ayé àwọn tó tẹ́wọ́ gbà á padà lọ́nà tó kàmàmà . 
 Àwọn èèyàn náà bẹ̀rẹ̀ sí í hùwà tó dára , wọ́n gbé àkópọ̀ ìwà tuntun wọ̀ , wọ́n sì bá Ọlọ́run rẹ́ . 
 Bákan náà lọ̀rọ̀ rí lónìí . 
 Gbogbo àwọn tó ń tẹ́wọ́ gba ìhìn rere náà ló ní ìrètí àtiwà láàyè títí láé . — Jòhánù 3 : 16 . 
 Àwọn Alábàáṣiṣẹ́pọ̀ Pẹ̀lú Ọlọ́run 
 Kí làwọn Kristẹni ìjímìjí gbà pé ó jẹ́ àǹfààní àwọn àti ojúṣe àwọn ? 
 Àwọn Kristẹni ìjímìjí kò yin ara wọn pé àwọn làwọn ṣe àṣeyọrí wọ̀nyẹn . 
 Wọ́n gbà pé “ agbára ẹ̀mí mímọ́ ” làwọn fi ń ṣe iṣẹ́ ìwàásù táwọn ń ṣe . 
 Jèhófà ló mú kí iye àwọn èèyàn tó tẹ́wọ́ gba Ọ̀rọ̀ rẹ̀ máa pọ̀ sí i . 
 Síbẹ̀ , àwọn Kristẹni wọ̀nyẹn mọ̀ pé àǹfààní ló jẹ́ fáwọn , ojúṣe àwọn sì tún ni láti jẹ́ “ alábàáṣiṣẹ́pọ̀ pẹ̀lú Ọlọ́run . ” 
 Nípa bẹ́ẹ̀ , wọ́n tẹ̀ lé ọ̀rọ̀ ìṣírí tí Jésù sọ , wọ́n sapá gidigidi láti ṣe iṣẹ́ tó gbé lé wọn lọ́wọ́ . — Lúùkù 13 : 24 . 
 Ipa wo làwọn Kristẹni ìjímìjí kan sà láti wàásù fún gbogbo orílẹ̀ - èdè ? 
 Gẹ́gẹ́ bí “ àpọ́sítélì fún àwọn orílẹ̀ - èdè , ” Pọ́ọ̀lù rìnrìn àjò ẹgbẹẹgbẹ̀rún kìlómítà lórí ilẹ̀ àti lójú òkun . 
 Ó dá ọ̀pọ̀ ìjọ sílẹ̀ láwọn àgbègbè tí ilẹ̀ Róòmù ń ṣàkóso ní Éṣíà àti ní ilẹ̀ Gíríìsì . 
 Ó tún rìnrìn àjò lọ sí Róòmù , ó sì ṣeé ṣe kó dé ilẹ̀ Sípéènì pàápàá . 
 Láàárín àkókò yẹn , àpọ́sítélì Pétérù tá a “ fi ìhìn rere . . . ti àwọn tí ó dádọ̀dọ́ sí ìkáwọ́ ” rẹ̀ náà forí lé apá ibòmíràn , ó lọ wàásù ní Bábílónì níbi táwọn Júù pọ̀ sí gan - an lákòókò yẹn . 
 Àwọn obìnrin bíi Tírífénà àti Tírífósà wà lára ọ̀pọ̀ àwọn mìíràn tó ṣe gudugudu méje nínú iṣẹ́ Olúwa . 
 Obìnrin mìíràn , tórúkọ rẹ̀ ń jẹ́ Pésísì , ni Bíbélì sọ pé “ ó ṣe ọ̀pọ̀lọpọ̀ òpò nínú Olúwa . ” — Róòmù 16 : 12 . 
 Báwo ni Jèhófà ṣe bù kún ìsapá àwọn ọmọ ẹ̀yìn ? 
 Jèhófà bù kún ìsapá àwọn òjíṣẹ́ wọ̀nyẹn gan - an , ó sì tún bù kún ìsapá àwọn òjíṣẹ́ mìíràn tó jẹ́ onítara . 
 Kò tíì pé ọgbọ̀n ọdún lẹ́yìn tí Jésù sọ àsọtẹ́lẹ̀ pé ẹ̀rí yóò wà fún gbogbo orílẹ̀ - èdè nígbà tí Pọ́ọ̀lù fi kọ̀wé pé “ ìhìn rere ” ni a ti “ wàásù nínú gbogbo ìṣẹ̀dá tí ń bẹ lábẹ́ ọ̀run . ” 
 Ǹjẹ́ òpin dé nígbà yẹn ? 
 Bẹ́ẹ̀ ni o , ó dé lọ́nà kan . 
 Ó dé sórí ètò nǹkan àwọn Júù lọ́dún 70 Sànmánì Kristẹni nígbà táwọn ọmọ ogun Róòmù pa Jerúsálẹ́mù àti tẹ́ńpìlì tó wà níbẹ̀ run . 
 Síbẹ̀ , Jèhófà ti pinnu pé a ó ṣì jẹ́ ẹ̀rí tó pọ̀ gan - an jùyẹn lọ kóun tó mú gbogbo ayé búburú ti Sátánì yìí wá sópin . 
 Iṣẹ́ Ìwàásù Tá À Ń Ṣe Lónìí 
 Báwo làwọn Akẹ́kọ̀ọ́ Bíbélì ìgbà yẹn ṣe lóye àṣẹ náà pé ká wàásù ? 
 Láàrín ọdún 1850 sí ọdún 1900 , ìyẹn àkókò gígùn gan - an lẹ́yìn tí ọ̀pọ̀ èèyàn ti pẹ̀yìn dà kúrò nínú ìsìn tòótọ́ , ìjọsìn mímọ́ tún fìdí múlẹ̀ padà . 
 Àwọn Akẹ́kọ̀ọ́ Bíbélì , ìyẹn orúkọ tá a mọ àwọn Ẹlẹ́rìí Jèhófà sí nígbà yẹn lọ́hùn - ún , lóye àṣẹ tó sọ pé ká sọni di ọmọ ẹ̀yìn ní gbogbo ayé . 
 Ní ọdún 1914 , nǹkan bí ẹgbẹ̀rún márùn ó lé ọgọ́rùn - ún [ 5,100 ] èèyàn ló ń kópa nínú iṣẹ́ ìwàásù náà , ìhìn rere náà sì ti dé orílẹ̀ - èdè méjìdínláàádọ́rin [ 68 ] . 
 Àmọ́ , àwọn Akẹ́kọ̀ọ́ Bíbélì yẹn ò lóye ohun tí Mátíù 24 : 14 túmọ̀ sí lẹ́kùn - únrẹ́rẹ́ . 
 Nígbà tó kù díẹ̀ kí ọdún 1900 wọlé dé , àwọn ẹgbẹ́ tó ń ṣe Bíbélì jáde ti túmọ̀ Bíbélì tí ìhìn rere náà wà nínú rẹ̀ sí ọ̀pọ̀ èdè , wọ́n sì ti pín in káàkiri ayé . 
 Nítorí ìdí yìí , nǹkan bí ẹ̀wádún mélòó kan làwọn Akẹ́kọ̀ọ́ Bíbélì náà fi gbà pé ẹ̀rí náà ti tipa bẹ́ẹ̀ kárí gbogbo orílẹ̀ - èdè nìyẹn . 
 13 , 14 . 
 Òye tó túbọ̀ ṣe kedere wo ni ẹ̀dà Ilé Ìṣọ́ kan lọ́dún 1928 fi hàn nípa ìfẹ́ Ọlọ́run àti ohun tó fẹ́ ṣe fún aráyé ? 
 Ní kẹ̀rẹ̀kẹ̀rẹ̀ , Jèhófà wá fún àwọn èèyàn rẹ̀ ní òye tó túbọ̀ ṣe kedere nípa ohun tó fẹ́ kí wọ́n ṣe àtohun tí òun náà fẹ́ ṣe fún aráyé . 
 Ilé Ìṣọ́ December 1 , 1928 , lédè Gẹ̀ẹ́sì sọ pé : “ Ǹjẹ́ a lè sọ pé ìpínkiri Bíbélì ti mú àsọtẹ́lẹ̀ nípa ìwàásù ìhìn rere ìjọba náà ṣẹ ? 
 Rárá o ! 
 Bó tilẹ̀ jẹ́ pé Bíbélì ti wà káàkiri síbẹ̀ ó ṣì pọn dandan káwọn kéréje tó jẹ́ ẹlẹ́rìí Ọlọ́run lórí ilẹ̀ ayé tẹ àwọn ìwé ìkẹ́kọ̀ọ́ tó máa ṣàlàyé [ ohun tí ] Ọlọ́run [ fẹ́ ṣe ] , kí wọ́n sì tún lọ sáwọn ilé táwọn Bíbélì wọ̀nyí wà . 
 Bí bẹ́ẹ̀ kọ́ , àwọn èèyàn kò ní mọ̀ rárá pé Ìjọba Mèsáyà ti bẹ̀rẹ̀ sí í ṣàkóso lákòókò tiwa yìí . ” 
 Ilé Ìṣọ́ yẹn kan náà tún sọ pé : “ Ọdún 1920 , . . . làwọn Akẹ́kọ̀ọ́ Bíbélì ní òye tó tọ̀nà nípa àsọtẹ́lẹ̀ tí Olúwa sọ nínú Mátíù 24 : 14 . 
 Wọ́n wá mọ̀ pé ‘ ìhìn rere yìí ’ tá a ní láti wàásù rẹ̀ ní gbogbo ayé láti jẹ́ ẹ̀rí fún àwọn Kèfèrí tàbí fún gbogbo orílẹ̀ - èdè , kì í ṣe ìhìn rere nípa ìjọba kan tó ṣẹ̀ṣẹ̀ máa dé àmọ́ ó jẹ́ ìhìn rere tó fi hàn pé Mèsáyà Ọba ti bẹ̀rẹ̀ sí í ṣàkóso lórí ayé . ” 
 Báwo ni iṣẹ́ ìjẹ́rìí náà ṣe ń gbòòrò láti àwọn ọdún 1920 ? 
 Ńṣe làwọn “ kéréje tó jẹ́ ẹlẹ́rìí ” láwọn ọdún 1920 yẹn ń pọ̀ sí i látìgbà náà . 
 Àwọn ẹ̀wádún tó tẹ̀ lé e làwọn “ ogunlọ́gọ̀ ńlá ” ti “ àwọn àgùntàn mìíràn ” wá fara hàn tá a sì bẹ̀rẹ̀ sí í kó wọn jọ . 
 Lónìí , nǹkan bí 6,613,829 àwọn olùpòkìkí ìhìn rere ló wà ní igba ó lé márùndínlógójì [ 235 ] orílẹ̀ - èdè lórí ilẹ̀ ayé . 
 Ẹ ò rí i pé àsọtẹ́lẹ̀ náà ti ní ìmúṣẹ lọ́nà tó gadabú ! 
 Kò tíì sígbà kankan rí tá a wàásù “ ìhìn rere ìjọba yìí ” lọ́nà tó gbòòrò tó báyìí . 
 Kò tíì sígbà táwọn olóòótọ́ ìránṣẹ́ Jèhófà pọ̀ tó báyìí rí lórí ilẹ̀ ayé . 
 Kí làwọn ohun tá a gbé ṣe lọ́dún iṣẹ́ ìsìn tó kọjá ? 
 ( Wo àtẹ ìsọfúnni tó wà ní ojú ìwé 27 sí 30 ) . 
 Gbogbo ogunlọ́gọ̀ àwọn Ẹlẹ́rìí yìí ló ṣe gudugudu méje láàárín ọdún iṣẹ́ ìsìn 2005 . 
 Wọ́n fi ohun tó lé ní bílíọ̀nù kan wákàtí wàásù ìhìn rere náà ní igba ó lé márùndínlógójì [ 235 ] orílẹ̀ - èdè . 
 Wọ́n ṣe ọ̀pọ̀ mílíọ̀nù ìpadàbẹ̀wò , wọ́n sì kọ́ ọ̀pọ̀ mílíọ̀nù èèyàn lẹ́kọ̀ọ́ Bíbélì . 
 Àwọn Ẹlẹ́rìí Jèhófà tí wọ́n fínnúfíndọ̀ lo àkókò wọn àti ohun ìní wọn láti sọ Ọ̀rọ̀ Ọlọ́run fáwọn èèyàn ló ṣe iṣẹ́ tá à ń wí yìí . 
 Jèhófà ń bá a nìṣó láti máa fún àwọn ìránṣẹ́ rẹ̀ lókun nípasẹ̀ ẹ̀mí mímọ́ rẹ̀ tó lágbára , kí wọ́n lè máa ṣe ìfẹ́ rẹ̀ . — Sekaráyà 4 : 6 . 
 À Ń Sa Gbogbo Ipá Wa Láti Wàásù 
 Ọ̀nà wo làwọn èèyàn Jèhófà gbà ń tẹ̀ lé ọ̀rọ̀ tí Jésù sọ nípa wíwàásù ìhìn rere náà ? 
 Bó tilẹ̀ jẹ́ pé nǹkan bí ẹgbàá [ 2,000 ] ọdún ti kọjá lẹ́yìn tí Jésù sọ pé a ó wàásù ìhìn rere náà , síbẹ̀ ìtara táwọn èèyàn Ọlọ́run ní fún iṣẹ́ náà kò dín kù . 
 A mọ̀ pé tá a bá ń fi ìfaradà ṣe ohun tó dára , ńṣe là ń fi hàn pé a ní àwọn ànímọ́ tí Jèhófà ní , bí ìfẹ́ , àánú , àti sùúrù . 
 Bíi ti Jèhófà , àwa náà ò fẹ́ kí ẹnikẹ́ni pa run , ńṣe la fẹ́ kí gbogbo èèyàn ronú pìwà dà kí wọ́n sì bá Jèhófà rẹ́ . 
 Iná ẹ̀mí Ọlọ́run tó ń jó nínú wa ló mú kí àwa Ẹlẹ́rìí Jèhófà máa fi ìtara kéde ìhìn rere náà títí dé òpin ilẹ̀ ayé . 
 Nípa bẹ́ẹ̀ , àwọn èèyàn níbi gbogbo ń tẹ́wọ́ gba òtítọ́ , wọ́n sì ń mú ìgbésí ayé wọn bá ìlànà onífẹ̀ẹ́ tí Jèhófà là sílẹ̀ mu . 
 Wo àwọn àpẹẹrẹ díẹ̀ . 
 18 , 19 . 
 Àwọn ìrírí wo lo lè sọ nípa àwọn kan tí wọ́n fi ọkàn tó dáa gba ìhìn rere náà ? 
 Àgbẹ̀ ni Charles ní ìwọ̀ oòrùn Kẹ́ńyà . 
 Lọ́dún 1998 , ó ta ohun tó lé ní ẹgbẹ̀rún mẹ́jọ [ 8,000 ] kìlógíráàmù tábà , wọ́n sì fún un ní ìwé ẹ̀rí tó fi hàn pé òun ni Àgbẹ̀ Tó Mọ Tábà Gbìn Jù Lọ . 
 Àkókò yẹn ló bẹ̀rẹ̀ sí kẹ́kọ̀ọ́ Bíbélì . 
 Kò pẹ́ tó fi wá mọ̀ pé ńṣe lẹni tó bá ń gbin tábà ń ṣe ohun tó lòdì sí àṣẹ Jésù pé ká nífẹ̀ẹ́ ọmọnìkejì wa . 
 Nígbà tí Charles wá rí i pé ‘ àgbẹ̀ tó mọ tábà gbìn jù lọ ló ń pa àwọn èèyàn jù lọ , ’ kíá ló fín oògùn tó ń pa èpò sí gbogbo tábà rẹ̀ tí wọ́n sì kú . 
 Ó tẹ̀ síwájú dórí yíya ara rẹ̀ sí mímọ́ , ó sì ṣe ìrìbọmi , ó ti di aṣáájú - ọ̀nà báyìí , ìránṣẹ́ iṣẹ́ òjíṣẹ́ sì ni pẹ̀lú . 
 Kò sí àní - àní pé Jèhófà ń mi gbogbo orílẹ̀ - èdè jìgìjìgì nípasẹ̀ iṣẹ́ ìwàásù tá à ń ṣe jákèjádò ayé , àwọn ohun fífani - lọ́kàn - mọ́ra , ìyẹn àwọn èèyàn sì ń wọlé wá . 
 Pedro , tó ń gbé nílẹ̀ Potogí wọ ilé ẹ̀kọ́ àwọn àlùfáà nígbà tó wà lọ́mọ ọdún mẹ́tàlá . 
 Ohun tó ní lọ́kàn ni pé kóun di àlùfáà , kóun sì máa kọ́ àwọn èèyàn lẹ́kọ̀ọ́ Bíbélì . 
 Àmọ́ nígbà tó ṣe díẹ̀ , ó fi ilé ẹ̀kọ́ náà sílẹ̀ nítorí pé wọn kì í sábà sọ̀rọ̀ nípa Bíbélì nígbà tí wọ́n bá ń kọ́ wọn . 
 Ọdún mẹ́fà lẹ́yìn ìgbà yẹn , ó tún lọ ń kọ́ ẹ̀kọ́ nípa ìrònú àti ìhùwà ẹ̀dá ní yunifásítì kan nílùú Lisbon . 
 Ọ̀dọ̀ obìnrin Ẹlẹ́rìí Jèhófà kan tó jẹ́ àbúrò ìyá rẹ̀ ló ń gbé nígbà yẹn , ìyẹn sì máa ń gbà á níyànjú pé kó kẹ́kọ̀ọ́ Bíbélì . 
 Lákòókò yẹn , kò dá Pedro lójú pé Ọlọ́run wà , bẹ́ẹ̀ ni kò sì mọ̀ bóyá kóun kẹ́kọ̀ọ́ Bíbélì tàbí kóun má kọ́ ọ . 
 Ó wá lọ bi ọ̀jọ̀gbọ́n tó ń kọ́ ọ ní ẹ̀kọ́ nípa ìrònú àti ìhùwà ẹ̀dá pé kó sọ fóun ìdí táwọn èèyàn kan kì í fi í lè ṣèpinnu . 
 Ọ̀jọ̀gbọ́n náà sọ fún un pé ohun tí ìmọ̀ nípa ìrònú àti ìhùwà ẹ̀dá fi kọ́ni ni pé àwọn tí kò lè ṣèpinnu làwọn tó gbà pé àwọn ò wúlò fún nǹkan kan . 
 Bí Pedro ṣe pinnu láti kẹ́kọ̀ọ́ Bíbélì nìyẹn . 
 Ẹnu àìpẹ́ yìí ló ṣèrìbọmi , òun náà ti ń kọ àwọn kan lẹ́kọ̀ọ́ Bíbélì báyìí . 
 Kí nìdí tó fi yẹ kínú wa máa dùn pé ìṣẹ́ ìjẹ́rìí náà ti dé àwọn orílẹ̀ - èdè tó pọ̀ gan - an ? 
 A ò tíì mọ bí ẹ̀rí tá a máa jẹ́ fáwọn orílẹ̀ - èdè ṣe máa pọ̀ tó , bẹ́ẹ̀ náà la ò mọ ọjọ́ àti wákàtí tí òpin yóò dé . 
 Ohun tá a kàn mọ̀ ni pé yóò dé láìpẹ́ . 
 Inú wa dùn pé iṣẹ́ ìwàásù tá à ń ṣe káàkiri ayé jẹ́ ọkàn lára ọ̀pọ̀ àmì tó fi hàn pé Ìjọba Ọlọ́run ò ní pẹ́ dé láti wá rọ́pò ìjọba èèyàn . 
 Bọ́dún ti ń gorí ọdún ni àràádọ́ta ọ̀kẹ́ èèyàn ń láǹfààní láti tẹ́wọ́ gba ìhìn rere náà , èyí sì ń fi ògo fún Jèhófà , Ọlọ́run wa . 
 Á dára ká pinnu láti máa jẹ́ olóòótọ́ títí lọ , ká sì jẹ́ kí ọwọ́ wa dí bí àwa àtàwọn ará wa jákèjádò ayé ṣe ń bá iṣẹ́ jíjẹ́rìí fún gbogbo orílẹ̀ - èdè náà lọ . 
 Nípa ṣíṣe bẹ́ẹ̀ , a óò gba ara wa àtàwọn tó ń fetí sí ọ̀rọ̀ wa là . — 1 Tímótì 4 : 16 . 
 Ǹjẹ́ O Rántí ? 
 • Kí nìdí tí Mátíù 24 : 14 fi jẹ́ àsọtẹ́lẹ̀ kan tó pabanbarì ? 
 • Ipa wo làwọn Kristẹni ìjímìjí sà nínú iṣẹ́ ìwàásù náà , kí sì ni àbájáde rẹ̀ ? 
 • Báwo làwọn Akẹ́kọ̀ọ́ Bíbélì ṣe wá lóye pé ó yẹ ká jẹ́rìí fún gbogbo àwọn orílẹ̀ - èdè ? 
 • Nígbà tó o wo ìgbòkègbodò àwọn èèyàn Jèhófà ní ọdún iṣẹ́ ìsìn tó kọjá , kí ló wú ọ lórí níbẹ̀ ? 
 [ Àtẹ Ìsọfúnnni tó wà ní ojú ìwé 27 - 30 ] 
 ÌRÒYÌN ỌDÚN IṢẸ́ ÌSÌN 2005 TI ÀWỌN ẸLẸ́RÌÍ JEHOFA KÁRÍ AYÉ 
 ( Wo àdìpọ̀ ) 
 [ Àwòrán ilẹ̀ / Àwọn àwòrán tó wà ní ojú ìwé 25 ] 
 Pọ́ọ̀lù rìnrìn àjò ẹgbẹẹgbẹ̀rún kìlómítà lórí ilẹ̀ àti lórí òkun láti wàásù ìhìn rere náà 
 [ Àwòrán tó wà ní ojú ìwé 24 ] 
 Jèhófà darí Pétérù láti jẹ́rìí fún Kọ̀nílíù àti ìdílé rẹ̀ 
 Iṣẹ́ Àbójútó Tí Ọlọ́run Ń ṣe Láti Mú Ìpinnu Rẹ̀ Ṣẹ 
 “ [ Ọlọ́run ] ń mú ohun gbogbo ṣiṣẹ́ ní ìbámu pẹ̀lú ọ̀nà tí ìfẹ́ rẹ̀ pinnu . ” — ÉFÉSÙ 1 : 11 . 
 Kí nìdí tí gbogbo ìjọ àwọn Ẹlẹ́rìí Jèhófà fi máa pé jọ ní April 12 , 2006 ? 
 NÍ ALẸ́ ọjọ́ Wednesday , April 12 , 2006 , àwọn èèyàn tó tó mílíọ̀nù mẹ́rìndínlógún yóò pé jọ láti ṣèrántí Oúnjẹ Alẹ́ Olúwa . 
 Tábìlì kan máa wà ní gbogbo ibi tí wọ́n bá ti pé jọ , èyí tí wọ́n máa gbé búrẹ́dì aláìwú , tó dúró fún ara Kristi sí , àti wáìnì pupa tó ṣàpẹẹrẹ ẹ̀jẹ̀ Kristi tí wọ́n ta sílẹ̀ . 
 Tí àsọyé tí wọ́n máa sọ láti fi ṣàlàyé ìtumọ̀ Ìrántí Ikú Jésù bá ti ń parí lọ , wọ́n á gbé àwọn ohun ìṣàpẹẹrẹ náà wá sọ́dọ̀ gbogbo èèyàn tó wà níbẹ̀ . 
 Búrẹ́dì ni wọn máa kọ́kọ́ gbé kiri , lẹ́yìn náà ni yóò wá kan wáìnì . 
 Díẹ̀ lára àwọn ìjọ Ẹlẹ́rìí Jèhófà tó máa ṣe ìrántí yìí la ó ti rí ẹnì kan tàbí jù bẹ́ẹ̀ lọ tó máa jẹ táa sì mu nínú àwọn ohun ìṣàpẹẹrẹ náà . 
 Àmọ́ nínú ọ̀pọ̀ jù lọ ìjọ , ẹnikẹ́ni kò ní fẹnu kàn án . 
 Kí ló dé tó jẹ́ pé kìkì ìwọ̀nba àwọn Kristẹni díẹ̀ , ìyẹn àwọn tó ń retí àtilọ gbé ní ọ̀run , ni wọ́n ń jẹ tí wọ́n sì ń mu nínú ohun ìṣàpẹẹrẹ náà nígbà táwọn tó pọ̀ jù lọ , tó ń retí láti wà láàyè títí láé lórí ilẹ̀ ayé kì í fẹnu kàn án ? 
 2 , 3 . ( a ) Báwo ni Jèhófà ṣe bẹ̀rẹ̀ iṣẹ́ ìṣẹ̀dá rẹ̀ lọ́nà tó bá ohun tó pinnu láti ṣe mu ? 
 ( b ) Kí nìdí tí Jèhófà fi dá ilẹ̀ ayé àti ìran ènìyàn ? 
 Jèhófà jẹ́ Ọlọ́run tó ní àwọn ohun tó ti pinnu láti ṣe . 
 Ó “ ń mú ohun gbogbo ṣiṣẹ́ ní ìbámu pẹ̀lú ọ̀nà tí ìfẹ́ rẹ̀ pinnu ” kí àwọn ohun tó pinnu láti ṣe lè rí bó ṣe fẹ́ . 
 Jèhófà kọ́kọ́ dá Ọmọ bíbí rẹ̀ kan ṣoṣo . 
 Ó wá tipasẹ̀ Ọmọ rẹ̀ yìí dá àwọn áńgẹ́lì tó jẹ́ ọmọ rẹ̀ lọ́run , ẹ̀yìn ìyẹn ló wá dá oòrùn , òṣùpá , àwọn ìràwọ̀ àti ilẹ̀ ayé , ó sì dá èèyàn sínú ayé . — Jóòbù 38 : 4 , 7 ; Sáàmù 103 : 19 - 21 ; Jòhánù 1 : 2 , 3 ; Kólósè 1 : 15 , 16 . 
 Jèhófà kò dá ayé yìí gẹ́gẹ́ bí ibi tí yóò ti máa dán àwọn èèyàn wò láti mọ̀ bóyá wọ́n á yẹ lẹ́ni tó lè wá bá àwọn áńgẹ́lì gbé lọ́run , bí ọ̀pọ̀ àwọn oníṣọ́ọ̀ṣì ṣe fi ń kọ́ni . 
 Ó ní ìdí kan pàtó tí Ọlọ́run fi dá ayé , ńṣe ló fẹ́ ‘ kí á máa gbé inú rẹ̀ . ’ 
 Ọlọ́run dá ayé fún ènìyàn ó sì dá ènìyàn láti máa gbé ayé . 
 Ó fẹ́ kí gbogbo ayé di Párádísè , kí àwọn olódodo tí yóò máa ro ó , tí yóò sì máa bójú tó o kúnnú rẹ̀ . 
 Kò fìgbà kan sọ pé Ádámù àti Éfà tó kọ́kọ́ dá sáyé yóò wá máa gbé lọ́run . — Jẹ́nẹ́sísì 1 : 26 - 28 ; 2 : 7 , 8 , 15 . 
 Èṣù Ta Ko Ohun Tí Jèhófà Pinnu Láti Ṣe 
 Kí ní Èṣù sọ níbẹ̀rẹ̀ pẹ̀pẹ̀ ẹ̀dá èèyàn lórí ọ̀nà tí Jèhófà gbà ń lo ipò rẹ̀ gẹ́gẹ́ bí ọba aláṣẹ ? 
 Ọ̀kan lára àwọn áńgẹ́lì ọ̀run tó jẹ́ ọmọ Ọlọ́run ṣi òmìnira tí Ọlọ́run fún un lò ní ti pé ó di ọlọ̀tẹ̀ , ó sì pète láti ba ohun tí Jèhófà fẹ́ ṣe jẹ́ . 
 Ó ṣèdíwọ́ fún àlàáfíà gbogbo àwọn tó ń fi tìfẹ́tìfẹ́ tẹrí ba fún Jèhófà ọba aláṣẹ ayé òun ọ̀run . 
 Sátánì ti tọkọtaya àkọ́kọ́ débi pé wọ́n wọ́nà láti dòmìnira kúrò lọ́dọ̀ Ọlọ́run . 
 Kò sọ pé Jèhófà ò lágbára o . 
 Ohun tó ń sọ ni pé ọ̀nà tí Jèhófà gbà ń lo ipò rẹ̀ gẹ́gẹ́ bí ọba aláṣẹ kò tọ̀nà , ó sì tún ń ṣàròyé pé kò tiẹ̀ tọ́ kí Jèhófà máa ṣàkóso ẹ̀dá rárá . 
 Bí àríyànjiyàn nípa ọ̀rọ̀ ipò ọba aláṣẹ ṣe wáyé lórí ilẹ̀ ayé níbẹ̀rẹ̀ pẹ̀pẹ̀ nìyẹn . 
 Ọ̀ràn mìíràn wo ni Sátánì dá sílẹ̀ , àwọn wo ni ọ̀ràn náà sì wá kàn ? 
 Ọ̀ràn kan tún wáyé tó jẹ mọ́ ọ̀rọ̀ ẹ̀tọ́ Jèhófà láti jẹ́ ọba aláṣẹ ayé òun ọ̀run . 
 Ìgbà ayé Jóòbù ni Sátánì dá a sílẹ̀ . 
 Sátánì sọ pé ìtẹríba àti ìjọsìn táwọn ẹ̀dá olóye ń fún Jèhófà kì í ṣe látọkànwá . 
 Ohun tí Sátánì ń sọ ni pé ẹ̀mí ìmọtara - ẹni - nìkan ló ń sún wọn ṣe é , àti pé tí ìdánwò bá bá wọn , kíá ni wọ́n á kẹ̀yìn sí Ọlọ́run . 
 Lóòótọ́ , ọ̀rọ̀ ẹ̀dá èèyàn kan tó jẹ́ ìránṣẹ́ Jèhófà ni Sátánì ń sọ nígbà náà , àmọ́ ohun tó sọ yìí kan àwọn ẹ̀dá ẹ̀mí tó jẹ́ ọmọ Ọlọ́run , títí kan Ọmọ bíbí kan ṣoṣo Jèhófà . 
 Kí ni Jèhófà ṣe láti fi hàn pé ìpinnu òun yóò ṣẹ dandan , òun ò sì ní ṣe ohun tó lòdì sí orúkọ òun ? 
 Láti fi hàn pé nǹkan tóun bá pinnu láti ṣe yóò ṣẹ dandan , àti pé òun ò ní ṣe ohun tó lòdì sí orúkọ òun , Jèhófà sọ ara rẹ̀ di Wòlíì àti Olùgbàlà . 
 * Ó sọ fún Sátánì pé : “ Èmi yóò sì fi ìṣọ̀tá sáàárín ìwọ àti obìnrin náà àti sáàárín irú - ọmọ rẹ àti irú - ọmọ rẹ̀ . 
 Òun yóò pa ọ́ ní orí , ìwọ yóò sì pa á ní gìgísẹ̀ . ” 
 Èyí fi hàn pé Jèhófà yóò lo Irú - Ọmọ “ obìnrin ” rẹ̀ , ìyẹn apá tó wà lọ́run lára ètò rẹ̀ , láti fi yanjú ọ̀ràn tí Sátánì dá sílẹ̀ kí àtọmọdọ́mọ Ádámù lè rí ìgbàlà kí wọ́n sì ní ìyè . — Róòmù 5 : 21 ; Gálátíà 4 : 26 , 31 . 
 “ Àṣírí Ọlọ́wọ̀ Ìfẹ́ Rẹ̀ ” 
 Kí ni Jèhófà gbẹnu àpọ́sítélì Pọ́ọ̀lù sọ pé òun pinnu láti ṣe ? 
 Pọ́ọ̀lù kọ lẹ́tà kan sáwọn Kristẹni tó wà ní Éfésù . 
 Inú ẹ̀ ló ti ṣe àlàyé pàtàkì kan nípa bí Jèhófà ṣe ń bójú tó àwọn nǹkan láti mú ìpinnu rẹ̀ ṣẹ . 
 Pọ́ọ̀lù kọ̀wé pé : “ Ó sọ àṣírí ọlọ́wọ̀ ìfẹ́ rẹ̀ di mímọ̀ fún wa . 
 Ó jẹ́ ní ìbámu pẹ̀lú ìdùnnú rere rẹ̀ èyí tí ó pète nínú ara rẹ̀ fún iṣẹ́ àbójútó kan ní ẹ̀kúnrẹ́rẹ́ àwọn àkókò tí a yàn kalẹ̀ , èyíinì ni , láti tún kó ohun gbogbo jọpọ̀ nínú Kristi , àwọn ohun tí ń bẹ ní ọ̀run àti àwọn ohun tí ń bẹ lórí ilẹ̀ ayé . ” 
 Ohun àgbàyanu tí Jèhófà pinnu láti ṣe ni pé yóò mú kí gbogbo ẹ̀dá ayé òun ọ̀run wà níṣọ̀kan kí wọ́n sì fi tìfẹ́tìfẹ́ fi ara wọn sábẹ́ òun ọba aláṣẹ wọn . 
 Orúkọ rẹ̀ yóò wá di èyí tá a sọ di mímọ́ , yóò sì hàn kedere pé òpùrọ́ ni Sátánì , ìfẹ́ Ọlọ́run yóò sì wá di ṣíṣe ‘ lórí ilẹ̀ ayé gẹ́gẹ́ bí ti ọ̀run . ’ — Mátíù 6 : 10 . 
 Kí ni ìtumọ̀ ọ̀rọ̀ Gíríìkì tá a tú sí “ iṣẹ́ àbójútó ” ? 
 “ Iṣẹ́ àbójútó ” kan ni Jèhófà yóò fi mú “ ìdùnnú rere ” rẹ̀ tàbí ìpinnu rẹ̀ ṣẹ . 
 Lédè Gíríìkì , ohun tí ọ̀rọ̀ náà “ iṣẹ́ àbójútó ” tí Pọ́ọ̀lù lò yìí túmọ̀ sí ní ìtumọ̀ olówuuru ni “ àbójútó agboolé . ” 
 Èyí túmọ̀ sí ọ̀nà tí wọ́n ń gbà bójú tó àwọn nǹkan nínú agboolé . 
 * Ọ̀nà àgbàyanu tí Jèhófà fẹ́ gbà bójú tó àwọn nǹkan láti mú ìpinnu rẹ̀ ṣẹ jẹ́ “ àṣírí ọlọ́wọ̀ ” kan tó wá ń ṣí payá ní ṣísẹ̀ - n - tẹ̀lé bí ọjọ́ ṣe ń gorí ọjọ́ . — Éfésù 1 : 10 ; 3 : 9 , àlàyé ìsàlẹ̀ ìwé , NW . 
 Báwo ni Jèhófà ṣe ṣí àṣírí ọlọ́wọ̀ nípa ìfẹ́ rẹ̀ payá ní ṣísẹ̀ - n - tẹ̀lé ? 
 Ní ṣísẹ̀ - n - tẹ̀lé , Jèhófà lo onírúurú májẹ̀mú tó bá àwọn ìránṣẹ́ rẹ̀ dá láti fi jẹ́ ká mọ bí ìpinnu rẹ̀ nípa Irú - Ọmọ tó ṣèlérí ní Édẹ́nì yóò ṣe ṣẹ . 
 Májẹ̀mú tí Ọlọ́run bá Ábúráhámù dá fi hàn pé ìran Ábúráhámù ni Irú - Ọmọ tó ṣèlérí yóò ti jáde wá àti pé ipasẹ̀ Irú - Ọmọ yìí ni “ gbogbo àwọn orílẹ̀ - èdè ilẹ̀ ayé ” yóò ti bù kún ara wọn . 
 Májẹ̀mú yìí tún jẹ́ ká mọ̀ pé àwọn mìíràn ṣì ń bọ̀ wá di ara irú - ọmọ yìí pa pọ̀ pẹ̀lú olórí irú - ọmọ náà . 
 Májẹ̀mú Òfin tí Jèhófà bá àwọn ọmọ Ísírẹ́lì dá fi hàn pé Jèhófà pinnu láti fi àwọn kan ṣe “ ìjọba àwọn àlùfáà . ” 
 Májẹ̀mú tó bá Dáfídì dá fi hàn pé Irú - Ọmọ náà yóò jẹ́ Olórí Ìjọba kan tí yóò wà fún àkókó tó lọ kánrin . 
 Gbàrà tí májẹ̀mú Òfin sì ti ṣamọ̀nà àwọn Júù dé ọ̀dọ̀ Mèsáyà , Jèhófà tún fi bí apá mìíràn nínú ìpinnu rẹ̀ yóò ṣe ṣẹ hàn . 
 Ìyẹn ni pé àwọn tó máa di ara irú - ọmọ yìí pa pọ̀ pẹ̀lú olórí irú - ọmọ náà ni yóò para pọ̀ jẹ́ “ ìjọba àwọn àlùfáà ” tí Ọlọ́run ṣèlérí . 
 Wọn yóò jẹ́ “ Ísírẹ́lì ” tuntun , ìyẹn Ísírẹ́lì tẹ̀mí , tí Ọlọ́run yóò bá “ dá májẹ̀mú tuntun . ” — Jeremáyà 31 : 31 - 34 ; Hébérù 8 : 7 - 9 . 
 * 
 10 , 11 . ( a ) Báwo ni Jèhófà ṣe fi ẹni tó jẹ́ Irú - Ọmọ náà hàn ? 
 ( b ) Kí nìdí tí Ọmọ bíbí kan ṣoṣo Ọlọ́run fi wá sáyé ? 
 Àkókò wá tó wàyí kí Irú - Ọmọ tí Ọlọ́run sọ tẹ́lẹ̀ wá sí ayé ní ìbámu pẹ̀lú iṣẹ́ àbójútó tí Ọlọ́run ń ṣe láti mú ìpinnu rẹ̀ ṣẹ . 
 Jèhófà rán áńgẹ́lì Gébúrẹ́lì kó wá sọ fún Màríà pé yóò bí ọmọkùnrin kan , yóò sì pe orúkọ rẹ̀ ní Jésù . 
 Áńgẹ́lì náà sọ fún un pé : “ Ẹni yìí yóò jẹ́ ẹni ńlá , a ó sì máa pè é ní Ọmọ Ẹni Gíga Jù Lọ ; Jèhófà Ọlọ́run yóò sì fi ìtẹ́ Dáfídì baba rẹ̀ fún un , yóò sì ṣàkóso gẹ́gẹ́ bí ọba lórí ilé Jékọ́bù títí láé , kì yóò sì sí òpin fún ìjọba rẹ̀ . ” 
 Bá a ṣe mọ Irú - Ọmọ tí Ọlọ́run ṣèlérí nìyẹn o . — Gálátíà 3 : 16 ; 4 : 4 . 
 Nígbà tí Jésù , Ọmọ bíbí kan ṣoṣo Jèhófà bá wá sáyé , yóò rí ìdánwò dé góńgó . 
 Ìgbésí ayé tó bá sì gbé lórí ilẹ̀ ayé ni Jèhófà yóò fi yanjú ọ̀ràn tí Sátánì dá sílẹ̀ láìkù síbì kan . 
 Ǹjẹ́ Jésù máa jẹ́ olóòótọ́ sí Bàbá rẹ̀ báyìí ? 
 Àṣírí ọlọ́wọ̀ nìyẹn náà jẹ́ . 
 Nígbà tó yá , àpọ́sítélì Pọ́ọ̀lù ṣàlàyé ipa tí Jésù kó , ó ní : “ Àṣírí ọlọ́wọ̀ yìí ti fífọkànsin Ọlọ́run ni a gbà pé ó ga lọ́lá : ‘ A fi í hàn kedere ní ẹran ara , a polongo rẹ̀ ní olódodo nínú ẹ̀mí , ó fara han àwọn áńgẹ́lì , a wàásù nípa rẹ̀ láàárín àwọn orílẹ̀ - èdè , a gbà á gbọ́ nínú ayé , a gbà á sókè nínú ògo . ’ ” 
 Bí Jésù kò ṣe yẹsẹ̀ rárá nínú ìwà títọ́ rẹ̀ àní títí dójú ikú , ńṣe ló yanjú gbogbo ọ̀ràn tí Sátánì dá sílẹ̀ pátápátá porogodo . 
 Ṣùgbọ́n àwọn kúlẹ̀kúlẹ̀ mìíràn nínú àṣírí ọlọ́wọ̀ náà ṣì wà tí kò tíì hàn sójú táyé . 
 “ Àṣírí Ọlọ́wọ̀ Ti Ìjọba Ọlọ́run ” 
 12 , 13 . ( a ) Kí ni apá kan nínú “ àṣírí ọlọ́wọ̀ ti ìjọba Ọlọ́run ” ? 
 ( b ) Kí ni Jèhófà yóò ṣe fún ìwọ̀nba èèyàn díẹ̀ tó yàn pé kí wọ́n lọ sọ́run ? 
 Nígbà kan tí Jésù ń wàásù káàkiri Gálílì , ó fi hàn pé àṣírí ọlọ́wọ̀ yẹn jẹ mọ́ Ìjọba Mèsáyà tóun máa ṣàkóso . 
 Ó sọ fún àwọn ọmọlẹ́yìn rẹ̀ pé : “ Ẹ̀yin ni a yọ̀ǹda fún láti lóye àwọn àṣírí ọlọ́wọ̀ ti ìjọba ọ̀run [ “ ìjọba Ọlọ́run , ” Máàkù 4 : 11 ] . ” 
 Apá kan nínú àṣírí ọlọ́wọ̀ yẹn ni yíyàn tí Jèhófà yan “ agbo kékeré ” tó jẹ́ ọ̀kẹ́ méje ó lé ẹgbàajì èèyàn kí wọ́n lè di ara irú - ọmọ náà pa pọ̀ pẹ̀lú Ọmọ rẹ̀ , kí wọ́n sì tún bá a ṣàkóso lọ́run . — Lúùkù 12 : 32 ; Ìṣípayá 14 : 1 , 4 . 
 Orí ilẹ̀ ayé ni Ọlọ́run dá èèyàn sí kó máa gbé , nítorí náà kí àwọn kan lára wọn tó lè lọ sí ọ̀run , Jèhófà ní láti sọ wọ́n di “ ìṣẹ̀dá tuntun . ” 
 Àpọ́sítélì Pétérù tó jẹ́ ọ̀kan lára àwọn tí Ọlọ́run yàn tó sì fún nírètí àrà ọ̀tọ̀ pé yóò lọ sí ọ̀run kọ̀wé pé : “ Ìbùkún ni fún Ọlọ́run àti Baba Olúwa wa Jésù Kristi , nítorí ní ìbámu pẹ̀lú àánú ńlá rẹ̀ , ó fún wa ní ìbí tuntun sí ìrètí tí ó wà láàyè nípasẹ̀ àjíǹde Jésù Kristi kúrò nínú òkú , sí ogún tí ó jẹ́ aláìlè - díbàjẹ́ àti aláìlẹ́gbin àti aláìlèṣá . 
 A fi í pa mọ́ ní ọ̀run [ dè yín ] . ” — 1 Pétérù 1 : 3 , 4 . 
 ( a ) Báwo lọ̀rọ̀ “ àṣírí ọlọ́wọ̀ ti ìjọba Ọlọ́run ” ṣe kan àwọn tí kì í ṣe Júù ? 
 ( b ) Kí ló jẹ́ ká lè lóye “ àwọn ohun ìjìnlẹ̀ Ọlọ́run ” yìí ? 
 Apá míì lára àṣírí ọlọ́wọ̀ nípa Ìjọba Ọlọ́run ni pé Ọlọ́run máa yan àwọn tí kì í ṣe Júù kún àwọn èèyàn kéréje tó ní kó wá bá Kristi jọba ní ọ̀run . 
 Nígbà tí Pọ́ọ̀lù ń ṣàlàyé apá yìí tó jẹ́ ara “ iṣẹ́ àbójútó ” tí Jèhófà ń ṣe láti mú ohun tó pinnu ṣẹ , ó ní : “ Ní àwọn ìran mìíràn , àṣírí yìí ni a kò sọ di mímọ̀ fún àwọn ọmọ ènìyàn gẹ́gẹ́ bí a ti ṣí i payá nísinsìnyí fún àwọn wòlíì àti àwọn àpọ́sítélì rẹ̀ mímọ́ nípasẹ̀ ẹ̀mí , èyíinì ni , kí àwọn ènìyàn àwọn orílẹ̀ - èdè jẹ́ àwọn ajùmọ̀jogún àti ajùmọ̀ jẹ́ ẹ̀yà ara àti alábàápín pẹ̀lú wa nínú ìlérí náà ní ìrẹ́pọ̀ pẹ̀lú Kristi Jésù nípasẹ̀ ìhìn rere . ” 
 ‘ Àwọn àpọ́sítélì mímọ́ ’ ni Ọlọ́run ṣí apá yìí payá fún nínú àṣírí ọlọ́wọ̀ rẹ̀ . 
 Lónìí bákan náà , bí kò bá jẹ́ ti ẹ̀mí mímọ́ tó ràn wá lọ́wọ́ , à bá má lè lóye “ àwọn ohun ìjìnlẹ̀ Ọlọ́run ” yìí . — 1 Kọ́ríńtì 2 : 10 ; 4 : 1 ; Kólósè 1 : 26 , 27 . 
 15 , 16 . 
 Kí nìdí tó fi jẹ́ pé látinú ayé ni Jèhófà ti mú àwọn tí yóò bá Kristi ṣèjọba ? 
 Bíbélì sọ pé “ láti ilẹ̀ ayé wá ” ni Ọlọ́run ti ra “ ọ̀kẹ́ méje ó lé ẹgbàajì ” tí Jòhánù rí tó dúró pẹ̀lú “ Ọ̀dọ́ Àgùntàn náà ” lórí Òkè Ńlá Síónì ti ọ̀run , àti pé àwọn wọ̀nyí ni “ a rà lára aráyé gẹ́gẹ́ bí àkọ́so fún Ọlọ́run àti fún Ọ̀dọ́ Àgùntàn náà , ” ìyẹn Kristi Jésù . 
 Àkọ́bí Ọlọ́run ní ọ̀run ni Jèhófà yàn ṣe olórí irú - ọmọ tó ṣèlérí ní Édẹ́nì , àmọ́ kí wá nìdí tó fi jẹ́ pé látinú ayé ló ti mú àwọn tó máa bá Kristi ṣèjọba ? 
 Àpọ́sítélì Pọ́ọ̀lù ṣàlàyé pé ńṣe ni Jèhófà pe àwọn kéréje yìí “ ní ìbámu pẹ̀lú ète rẹ̀ , ” “ ní ìbámu pẹ̀lú ìdùnnú rere ìfẹ́ rẹ̀ . ” — Róòmù 8 : 17 , 28 - 30 ; Éfésù 1 : 5 , 11 ; 2 Tímótì 1 : 9 . 
 Ìpinnu Jèhófà tàbí ètè rẹ̀ ni pé kí orúkọ ńlá rẹ̀ tó jẹ́ mímọ́ di èyí tá a yà sí mímọ́ , kí gbogbo ẹ̀dá láyé lọ́run sì gbà pé òun ni ọba aláṣẹ ayé òun ọ̀run . 
 Jèhófà wá lo ọgbọ́n gíga jù lọ tó fi ń ṣe “ iṣẹ́ àbójútó ” rẹ̀ , ó rán àkọ́bí Ọmọ rẹ̀ wá sí ilẹ̀ ayé níbi tí wọ́n ti dán an wò àní títí dójú ikú . 
 Jèhófà tún pinnu pé àwọn kan tó jẹ́ olóòótọ́ dójú ikú sí òun ọba aláṣẹ ayé òun ọ̀run lára àwọn ọmọ ènìyàn yóò bá Ọmọ òun Mèsáyà ṣèjọba . — Éfésù 1 : 8 - 12 ; Ìṣípayá 2 : 10 , 11 . 
 Kí nìdí tó fi dùn mọ́ wa pé Kristi àtàwọn tó máa bá a ṣèjọba ti fìgbà kan rí jẹ́ ènìyàn ? 
 Jèhófà fi hàn pé òun nífẹ̀ẹ́ àtọmọdọ́mọ Ádámù , ó rán Ọmọ rẹ̀ wá sáyé , ó tún yàn lára ọmọ aráyé ṣe àjùmọ̀jogún tí yóò bá Ọmọ rẹ̀ ṣèjọba . 
 Àǹfààní wo lèyí máa wá ṣe fáwọn èèyàn yòókù tó jẹ́ olóòótọ́ sí Jèhófà , bẹ̀rẹ̀ látorí Ébẹ́lì ? 
 Inú oko ẹrú ẹ̀ṣẹ̀ àti ikú la bí gbogbo ẹ̀dá èèyàn aláìpé sí , nítorí náà wọ́n ń fẹ́ ìmúláradá àtohun tó máa jẹ́ kí wọ́n padà ní àjọṣe tó gún régé pẹ̀lú Ọlọ́run , kí wọ́n sì dẹni pípé bí Jèhófà ṣe fẹ́ kó rí nípilẹ̀ṣẹ̀ ayé . 
 Ìtùnú gbáà ló jẹ́ fún gbogbo àwọn tó ń retí láti wà láàyè títí láé lórí ilẹ̀ ayé láti mọ̀ pé Ọba àwọn yóò fi ìfẹ́ àti òye bá àwọn lò lọ́nà jẹ̀lẹ́ńkẹ́ gẹ́lẹ́ bó ṣe bá àwọn ọmọ ẹ̀yìn rẹ̀ lò nígbà tó ń ṣe iṣẹ́ òjíṣẹ́ rẹ̀ lórí ilẹ̀ ayé ! 
 Ọkàn wọn sì balẹ̀ gan - an bí wọ́n ṣe mọ̀ pé àwọn èèyàn lọ́kùnrin lóbìnrin tí ìgbàgbọ́ wọ́n lágbára , tí àìpé ara àti ìṣòro ti fìgbà kan rí bá àwọn náà fínra bíi tiwa , làwọn ọba àti àlùfáà tí yóò bá Kristi ṣèjọba lọ́run ! — Róòmù 7 : 21 - 25 . 
 Ìpinnu Jèhófà Tí Kò Lè Kùnà 
 18 , 19 . 
 Kí ló mú kí ọ̀rọ̀ tí Pọ́ọ̀lù sọ nínú Éfésù 1 : 8 - 11 túbọ̀ yé wa sí i , kí la sì máa gbé yẹ̀ wò nínú àpilẹ̀kọ tó tẹ̀ lé èyí ? 
 Òye ọ̀rọ̀ tí Pọ́ọ̀lù sọ fáwọn Kristẹni ẹni àmì òróró nínú Éfésù 1 : 8 - 11 túbọ̀ wá yé wa sí i wàyí . 
 Ó sọ pé Jèhófà ti “ sọ àṣírí ọlọ́wọ̀ ìfẹ́ rẹ̀ di mímọ̀ ” fún wọn , pé Ọlọ́run ‘ yàn wọ́n ṣe ajogún ’ pẹ̀lú Kristi , àti pé a “ yàn [ wọ́n ] ṣáájú gẹ́gẹ́ bí ète ẹni tí ń mú ohun gbogbo ṣiṣẹ́ ní ìbámu pẹ̀lú ọ̀nà tí ìfẹ́ rẹ̀ pinnu . ” 
 A róye rẹ̀ pé èyí wà níbàámu pẹ̀lú “ iṣẹ́ àbójútó ” àgbàyanu tí Jèhófà ń ṣe láti mú ìpinnu rẹ̀ ṣẹ . 
 Ó sì tún jẹ́ ká rí ìdí tó fi jẹ́ pé ìwọ̀nba kéréje lára àwọn Kristẹni tó ń wá síbi Oúnjẹ Alẹ́ Olúwa ló ń jẹ búrẹ́dì tó sì ń mu wáìnì náà . 
 Nínú àpilẹ̀kọ tó tẹ̀ lé èyí , a óò rí bí Ìrántí Ikú Kristi ṣe kan àwọn Kristẹni tó ń retí àtilọ sọ́run . 
 A ó sì tún mọ ìdí tó fi yẹ kí ọ̀kẹ́ àìmọye èèyàn tó ń retí láti wà lórí ilẹ̀ ayé títí láé nífẹ̀ẹ́ sí ohun tí Ìrántí Ikú Kristi dúró fún . 
 [ Àwọ̀n Àlàyé ìsàlẹ̀ ìwé ] 
 Ohun tí orúkọ Ọlọ́run túmọ̀ sí ní tààràtà ni “ Alèwílèṣe . ” 
 Jèhófà lè di ohunkóhun tó bá yẹ láti ri í dájú pé ohun tóun fẹ́ ṣe kò yẹ̀ . — Ẹ́kísódù 3 : 14 , àlàyé ìsàlẹ̀ ìwé , NW . 
 Ọ̀rọ̀ Pọ́ọ̀lù fi hàn pé Jèhófà ti ń bá “ iṣẹ́ àbójútó ” yìí lọ nígbà ayé Pọ́ọ̀lù , àmọ́ ní ti Ìjọba Mèsáyà , Ìwé Mímọ́ fi hàn pé ọdún 1914 ló tó bẹ̀rẹ̀ . 
 Tó o bá fẹ́ mọ̀ síwájú sí i nípa àwọn májẹ̀mú tó jẹ mọ́ ọ̀nà tí Ọlọ́run yóò gbà mú ìpinnu rẹ̀ ṣẹ , wo Ilé - Ìṣọ́nà February 1 , 1989 , ojú ìwé 10 sí 15 . 
 Àtúnyẹ̀wò 
 • Kí nìdí tí Jèhófà fi dá ayé tó sì dá èèyàn sínú rẹ̀ ? 
 • Kí nìdí tí Ọmọ bíbí kan ṣoṣo Jèhófà fi ní láti fojú winá ìdánwò lórí ilẹ̀ ayé ? 
 • Kí nìdí tó fi jẹ́ pé ara ọmọ aráyé ni Jèhófà ti yan àwọn tí yóò bá Kristi ṣèjọba ? 
 À Ń rìn Ní Ọ̀nà Ìmọ́lẹ̀ Tó Túbọ̀ Ń mọ́lẹ̀ Sí I 
 “ Ipa ọ̀nà àwọn olódodo dà bí ìmọ́lẹ̀ mímọ́lẹ̀ yòò , tí ń mọ́lẹ̀ síwájú àti síwájú sí i , títí di ọ̀sán gangan . ” — ÒWE 4 : 18 . 
 1 , 2 . 
 Báwo ni ìmọ́lẹ̀ tẹ̀mí tí Jèhófà ń tàn sórí àwọn èèyàn rẹ̀ nígbà gbogbo ṣe ń ṣe wọ́n láǹfààní ? 
 JÈHÓFÀ ỌLỌ́RUN , ẹni tó jẹ́ Orísun ìmọ́lẹ̀ , nìkan ló lè ṣe kúlẹ̀kúlẹ̀ àlàyé nípa bí oòrùn tó ṣẹ̀ṣẹ̀ ń là ṣe ń borí òkùnkùn , àbí ẹlòmíì tún wà ? 
 Ọlọ́run sọ pé : ‘ Nígbà tí ìmọ́lẹ̀ òwúrọ̀ bá di àwọn ìkángun ilẹ̀ ayé mú , ilẹ̀ ayé á pa ara rẹ̀ dà bí amọ̀ lábẹ́ èdìdì , àwọn nǹkan á sì mú ìdúró wọn bí ẹni pé nínú aṣọ . ’ 
 Bí oòrùn bá ṣe túbọ̀ ń mọ́lẹ̀ sí i , la máa ń rí àwọn ohun tó wà lórí ilẹ̀ ayé dáadáa , gẹ́gẹ́ bí ìrísí amọ̀ rírọ̀ ṣe máa ń yí padà téèyàn bá fi èdìdì tàbí òǹtẹ̀ lù ú . 
 Jèhófà tún ni Orísun ìmọ́lẹ̀ tẹ̀mí . 
 Bó tilẹ̀ jẹ́ pé ayé wà nínú òkùnkùn biribiri , Ọlọ́run tòótọ́ ò yéé tan ìmọ́lẹ̀ sórí àwọn èèyàn rẹ̀ . 
 Kí ni àbájáde èyí ? 
 Bíbélì dáhùn pé : “ Ipa ọ̀nà àwọn olódodo dà bí ìmọ́lẹ̀ mímọ́lẹ̀ yòò , tí ń mọ́lẹ̀ síwájú àti síwájú sí i , títí di ọ̀sán gangan . ” 
 Ìmọ́lẹ̀ tí Jèhófà ń pèsè tó túbọ̀ ń mọ́lẹ̀ sí i ń mú kí ọ̀nà táwọn ìránṣẹ́ rẹ̀ ń tọ̀ ṣe kedere sí i . 
 Ó ń mú kí ọ̀nà tí wọ́n gbà ń ṣètò àwọn nǹkan dára sí i , ó ń jẹ́ kí wọ́n túbọ̀ lóye àwọn ẹ̀kọ́ òtítọ́ síwájú sí i , ó sì ń jẹ́ kí ìwà wọn dára sí i . 
 Ìmọ́lẹ̀ Tẹ̀mí Tó Ń Mọ́lẹ̀ Sí I Ń Mú Kí Ọ̀nà Tí A Gbà Ń Ṣètò Àwọn Nǹkan Dára Sí I 
 Ìlérí wo ni Jèhófà ṣe nínú Aísáyà 60 : 17 ? 
 Jèhófà gbẹnu wòlíì Aísáyà sọ àsọtẹ́lẹ̀ pé : “ Dípò bàbà , èmi yóò mú wúrà wá , àti dípò irin , èmi yóò mú fàdákà wá , àti dípò igi , bàbà , àti dípò àwọn òkúta , irin . ” 
 Ìtẹ̀síwájú ni kéèyàn fi nǹkan tó jẹ́ ojúlówó rọ́pò èyí tí kì í ṣe ojúlówó . 
 Lọ́nà kan náà , ìtẹ̀síwájú ti dé bá ọ̀nà táwa Ẹlẹ́rìí Jèhófà gbà ń ṣètò àwọn nǹkan ní “ ìparí ètò àwọn nǹkan , ” tàbí “ àwọn ọjọ́ ìkẹyìn ” tá à ń gbé yìí . — Mátíù 24 : 3 ; 2 Tímótì 3 : 1 . 
 Ètò wo la ṣe lọ́dún 1919 , báwo ló sì ṣe ṣe àwọn èèyàn Ọlọ́run láǹfààní ? 
 Ní apá ìbẹ̀rẹ̀ àwọn ọjọ́ ìkẹyìn yìí , ńṣe làwọn Akẹ́kọ̀ọ́ Bíbélì máa ń dìbò yan àwọn alàgbà àtàwọn díákónì , ìyẹn àwọn tí a mọ̀ sí ìránṣẹ́ iṣẹ́ òjíṣẹ́ lónìí . 
 Akẹ́kọ̀ọ́ Bíbélì lorúkọ tí à ń pe àwa Ẹlẹ́rìí Jèhófà lásìkò yẹn . 
 Àmọ́ o , àwọn alàgbà ìjọ kan kò fi bẹ́ẹ̀ nífẹ̀ẹ́ sí iṣẹ́ ìjíhìnrere . 
 Wọn ò fẹ́ ṣe iṣẹ́ ìwàásù , wọ́n sì tún ń kó ìrẹ̀wẹ̀sì bá àwọn tó fẹ́ ṣe é . 
 Ìdí nìyí tá a fi ṣètò tuntun kan lọ́dún 1919 , a bẹ̀rẹ̀ sí yan olùdarí iṣẹ́ ìsìn nínú ìjọ kọ̀ọ̀kan . 
 Ìjọ kì í dìbò yan olùdarí iṣẹ́ ìsìn , ẹ̀ka ọ́fíìsì àwọn èèyàn Ọlọ́run ló máa ń yàn án sípò . 
 Lára iṣẹ́ olùdarí iṣẹ́ ìsìn ni pé , kó máa ṣètò iṣẹ́ ìwàásù , kó máa sọ ìpínlẹ̀ táwọn ará á ti lọ wàásù , kó sì máa fún àwọn ará níṣìírí láti lọ sóde ẹ̀rí . 
 Ètò Ọlọ́run túbọ̀ fún àwọn ará níṣìírí gan - an láti túbọ̀ tẹra mọ́ iṣẹ́ ìwàásù láwọn ọdún tó tẹ̀ lé ọdún 1919 . 
 Ètò tuntun wo la ṣe láàárín ọdún 1920 sí ọdún 1929 ? 
 Níbi àpéjọ àgbègbè táwọn Akẹ́kọ̀ọ́ Bíbélì ṣe lọ́dún 1922 ní ìlú Cedar Point , ní ìpínlẹ̀ Ohio lórílẹ̀ - èdè Amẹ́ríkà , wọ́n gbọ́ ọ̀rọ̀ ìṣírí náà , “ Ẹ fọn rere , ẹ fọn rere , ẹ fọn rere Ọba náà àti Ìjọba rẹ̀ , ” èyí tó túbọ̀ fún tọmọdé tàgbà nínú ìjọ kọ̀ọ̀kan lókun láti tẹra mọ́ iṣẹ́ ìwàásù . 
 Nígbà tó fi máa di 1927 , a ti ṣètò iṣẹ́ ìwàásù dáadáa débi pé a yan ọjọ́ Sunday gẹ́gẹ́ bí ọjọ́ tó dára jù lọ fún ṣíṣe iṣẹ́ ìwàásù ilé - dé - ilé . 
 Kí nìdí tá a fi mú ọjọ́ Sunday ? 
 Ìdí ni pé ọ̀pọ̀ èèyàn kì í lọ ibi iṣẹ́ lọ́jọ́ náà . 
 Àwa Ẹlẹ́rìí Jèhófà ń tẹ̀ lé àpẹẹrẹ yìí ní ti pé a máa ń sapá láti lọ sọ́dọ̀ àwọn èèyàn láwọn àkókò tá a lè bá wọn nílé , irú bí òpin ọ̀sẹ̀ àti ìrọ̀lẹ́ . 
 Ìpinnu wo làwọn ìránṣẹ́ Jèhófà ṣe lọ́dún 1931 , báwo nìyẹn sì ṣe kan iṣẹ́ ìwàásù Ìjọba Ọlọ́run ? 
 Ohun kan ṣẹlẹ̀ lọ́sàn - án ọjọ́ Sunday , July 26 , 1931 , tó mú káwọn ìránṣẹ́ Ọlọ́run túbọ̀ tẹra mọ́ iṣẹ́ ìwàásù Ìjọba Ọlọ́run . 
 Lọ́jọ́ náà , àwọn tó wà ní àpéjọ kan tí wọ́n ṣe ní ìlú Columbus , ní ìpínlẹ̀ Ohio lórílẹ̀ - èdè Amẹ́ríkà ṣe ìpinnu kan , èyí táwọn ará wọn jákèjádò ayé ṣe lẹ́yìn náà . 
 Lára ohun tí wọ́n pinnu ni pé : “ Ìránṣẹ́ Jèhófà Ọlọ́run ni wá , ó sì ti gbé iṣẹ́ kan fún wa láti ṣe ní orúkọ rẹ̀ . 
 Gẹ́gẹ́ bó sì ti pàṣẹ , a óò máa jẹ́rìí nípa Jésù Kristi , a ó sì kéde fún àwọn èèyàn pé Jèhófà ni Ọlọ́run tòótọ́ , òun sì ni Olódùmarè ; nípa báyìí tayọ̀tayọ̀ la fi gbà láti máa jẹ́ orúkọ ti Olúwa Ọlọ́run fi ẹnu rẹ̀ sọ , a sì fẹ́ káwọn èèyàn mọ orúkọ náà mọ́ wa , kí wọ́n sì máa fi orúkọ náà pè wá , ìyẹn ẹlẹ́rìí Jèhófà . ” 
 Ẹ ò rí i pé kedere kèdèrè ni orúkọ tuntun náà sọ olórí iṣẹ́ àwọn tó ń jẹ́ orúkọ ọ̀hún ! 
 Bẹ́ẹ̀ ni o , Jèhófà gbéṣẹ́ kan fún gbogbo àwọn ìránṣẹ́ rẹ̀ . 
 Tayọ̀tayọ̀ làwọn ará lápapọ̀ fi tẹ́wọ́ gba orúkọ náà ! 
 Àyípadà wo ló wáyé lọ́dún 1932 , kí nìdí tí èyí sì fi rí bẹ́ẹ̀ ? 
 Ọ̀pọ̀ àwọn alàgbà fi tìrẹ̀lẹ̀ - tìrẹ̀lẹ̀ kópa nínú iṣẹ́ ìwàásù , wọ́n sì sa gbogbo ipá wọn lẹ́nu iṣẹ́ yìí . 
 Àmọ́ láwọn ibì kan , àwọn alàgbà tí wọ́n dìbò yàn ṣe àtàkò gidigidi nígbà tí wọ́n gbọ́ pé gbogbo ẹni tó wà nínú ìjọ ni yóò máa ṣiṣẹ́ ìwàásù . 
 Ṣùgbọ́n , àwọn àyípadà kan máa tó wáyé . 
 Lọ́dún 1932 , ètò Ọlọ́run lo ìwé ìròyìn Ilé Ìṣọ́ láti fi sọ fún gbogbo ìjọ pé wọn kò gbọ́dọ̀ dìbò yan àwọn alàgbà àti díákónì mọ́ . 
 Dípò ìyẹn , ńṣe ni kí wọ́n máa yan ìgbìmọ̀ iṣẹ́ ìsìn , àwọn ọkùnrin tẹ̀mí tí wọ́n ń lọ́wọ́ nínú iṣẹ́ ìwàásù ló sì máa wà nínú ìgbìmọ̀ náà . 
 Lọ́nà yìí , àwọn tó ń fi ìtara kópa nínú iṣẹ́ òjíṣẹ́ ló wá ń ṣe àbójútó , ìtẹ̀síwájú sì bá iṣẹ́ náà . 
 Ìmọ́lẹ̀ Tí Ń Mọ́lẹ̀ Sí I Mú Kí Ọ̀pọ̀ Nǹkan Dára Sí I 
 Ìtẹ̀síwájú wo ló wáyé lọ́dún 1938 ? 
 Ńṣe ni ìmọ́lẹ̀ “ ń mọ́lẹ̀ síwájú àti síwájú sí i . ” 
 Lọ́dún 1938 , a fagi lé gbogbo ìdìbò pátápátá . 
 A ṣètò pé ìlànà Ìwé Mímọ́ ni a óò máa lò láti yan gbogbo àwọn ìránṣẹ́ nínú ìjọ , èyí á sì jẹ́ lábẹ́ àbójútó “ ẹrú olóòótọ́ àti olóye . ” 
 Ó fẹ́rẹ̀ẹ́ jẹ́ pé gbogbo àwọn tó wà nínú ìjọ àwọn Ẹlẹ́rìí Jèhófà ló fi tinútinú tẹ́wọ́ gba ètò tuntun yìí , iṣẹ́ ìjẹ́rìí sì ń so èso nìṣó . 
 Ètò wo la ṣe lọ́dún 1972 , kí ló sì mú kí ìyẹn jẹ́ ìtẹ̀síwájú ? 
 Bẹ̀rẹ̀ láti October 1 , 1972 , a bẹ̀rẹ̀ sí i tẹ̀ lé ìlànà tuntun kan nínú ọ̀nà tá a gbà ń bójú tó nǹkan nínú ìjọ . 
 Tẹ́lẹ̀tẹ́lẹ̀ , alábòójútó kan ṣoṣo tí wọ́n ń pè ní ìránṣẹ́ ìjọ ló máa ń wà , àmọ́ lábẹ́ ètò tí a ṣẹ̀ṣẹ̀ gbé kalẹ̀ yìí , ẹgbẹ́ àwọn alàgbà ni yóò máa ṣe àbójútó nínú gbogbo ìjọ àwọn Ẹlẹ́rìí Jèhófà kárí ayé . 
 Ètò tuntun yìí mú kí àwọn ọkùnrin tó lóye Ọ̀rọ̀ Ọlọ́run jinlẹ̀ fẹ́ láti dẹni tó tóótun fún ṣíṣe àbójútó nínú ìjọ . 
 Nípa báyìí , ọ̀pọ̀ àwọn arákùnrin ló ti mọ bí wọ́n ṣe lè máa ṣe iṣẹ́ wọn nínú ìjọ . 
 Ìrànlọ́wọ́ tí wọ́n sì ti ṣe fún ọ̀pọ̀ àwọn ẹni tuntun tí wọ́n ń kẹ́kọ̀ọ́ òtítọ́ pọ̀ gan - an ni ! 
 Ètò wo la bẹ̀rẹ̀ sí tẹ̀ lé láti ọdún 1976 ? 
 A pín àwọn tó wà nínú Ìgbìmọ̀ Olùdarí sí ẹ̀ka mẹ́fà ọ̀tọ̀ọ̀tọ̀ . 
 Láti January 1 , 1976 làwọn ẹ̀ka wọ̀nyí sì ti ń mójú tó ìgbòkègbodò ètò Ọlọ́run lápapọ̀ àti ti inú ìjọ kọ̀ọ̀kan kárí ayé . 
 Ẹ ò rí i pé ìbùkún ńlá ni pé “ ògìdìgbó àwọn agbani - nímọ̀ràn ” ló ń darí gbogbo ẹ̀ka iṣẹ́ ìwàásù Ìjọba Ọlọ́run ! — Òwe 15 : 22 ; 24 : 6 . 
 Ìtẹ̀síwájú wo ló wáyé nínú ètò Ọlọ́run lọ́dún 1992 , kí sì nìdí tó fi wáyé ? 
 Ìtẹ̀síwájú mìíràn tún wáyé lọ́dún 1992 , èyí tá a lè fi wé ohun tó ṣẹlẹ̀ lẹ́yìn táwọn ọmọ Ísírẹ́lì àtàwọn mìíràn padà dé láti ìgbèkùn tí wọ́n wà ní Bábílónì . 
 Lásìkò náà lọ́hùn - ún , àwọn ọmọ Léfì tó ń ṣiṣẹ́ ní tẹ́ńpìlì kò pọ̀ tó . 
 Èyí ló mú kí wọ́n fún àwọn Nétínímù níṣẹ́ púpọ̀ sí i láti ṣe kí wọ́n lè ṣèrànwọ́ fáwọn ọmọ Léfì . 
 Àwọn Nétínímù yìí kì í sì í ṣe ọmọ Ísírẹ́lì . 
 Lọ́nà kan náà , a fún àwọn kan lára “ àwọn àgùntàn mìíràn ” ní àfikún iṣẹ́ lọ́dún 1992 kí wọ́n lè ṣèrànwọ́ fún ẹrú olóòótọ́ àti olóye bí wọ́n ṣe ń bójú tó iṣẹ́ Ìjọba Ọlọ́run tó ń pọ̀ sí i lórí ilẹ̀ ayé . 
 A yàn wọ́n gẹ́gẹ́ bí olùrànlọ́wọ́ fún àwọn ẹ̀ka tá a pín Ìgbìmọ̀ Olùdarí sí . — Jòhánù 10 : 16 . 
 Báwo ni Jèhófà ṣe yan àlàáfíà ṣe alábòójútó wa ? 
 Kí ni àbájáde gbogbo èyí ? 
 Jèhófà sọ pé : “ Èmi yóò sì yan àlàáfíà ṣe àwọn alábòójútó rẹ àti òdodo ṣe àwọn tí ń pínṣẹ́ fún ọ . ” 
 “ Àlàáfíà ” wà láàárín àwọn ìránṣẹ́ Jèhófà lónìí , ìfẹ́ tí wọ́n ní sí “ òdodo ” sì ni ‘ ohun tí ń pínṣẹ́ ’ fún wọn , ìyẹn ni pé ìfẹ́ tí wọ́n ní láti ṣe òdodo yìí ló ń sún wọn láti máa sin Ọlọ́run . 
 Wọ́n ti ṣe àwọn ètò tó yẹ kí wọ́n lè máa ṣe iṣẹ́ wíwàásù Ìjọba Ọlọ́run àti sísọni di ọmọ ẹ̀yìn . — Mátíù 24 : 14 ; 28 : 19 , 20 . 
 Jèhófà Ń Tànmọ́lẹ̀ Sórí Àwọn Ẹ̀kọ́ Wa 
 Láàárín ọdún 1920 àti 1929 , báwo ni Jèhófà ṣe tànmọ́lẹ̀ sórí àwọn ẹ̀kọ́ táwọn èèyàn rẹ̀ ń kọ́ ? 
 Jèhófà tún ń fún wa ní ìlàlóye síwájú àti síwájú sí i lórí àwọn ẹ̀kọ́ wa . 
 A lè rí àpẹẹrẹ èyí nínú Ìṣípayá 12 : 1 - 9 . 
 Àwọn ẹsẹ Bíbélì yìí sọ nípa àwọn ohun mẹ́ta ọ̀tọ̀ọ̀tọ̀ tí wọ́n dúró fún àwọn nǹkan kan : “ obìnrin kan ” tó lóyún tó sì bímọ , “ dírágónì ” kan , àti “ ọmọkùnrin kan , akọ . ” 
 Ǹjẹ́ o mọ ohun tí ọ̀kọ̀ọ̀kan wọn dúró fún ? 
 Àpilẹ̀kọ kan tí àkọlé rẹ̀ jẹ́ , “ Birth of the Nation [ Ìbí Orílẹ̀ - Èdè Náà ] , ” nínú Ilé Ìṣọ́ March 1 , 1925 [ Gẹ̀ẹ́sì ] , sọ ohun tí wọ́n ṣàpẹẹrẹ . 
 Àpilẹ̀kọ yẹn jẹ́ káwọn èèyàn Ọlọ́run túbọ̀ lóye àwọn àsọtẹ́lẹ̀ Bíbélì nípa ìbí Ìjọba Ọlọ́run , ìlàlóye yìí sì jẹ́ kí wọ́n rí i pé ètò méjì ọ̀tọ̀ọ̀tọ̀ ló wà , ètò Jèhófà àti ètò Sátánì . 
 Láàárín ọdún 1927 àti 1928 , ó yé àwọn èèyàn Ọlọ́run yékéyéké pé ọdún Kérésìmesì àtàwọn ayẹyẹ ọjọ́ ìbí kò bá Ìwé Mímọ́ mu , àtìgbà náà ni wọn ò sì ti ṣe é mọ́ . 
 Àwọn ẹ̀kọ́ wo ló túbọ̀ yé wa láàárín ọdún 1930 àti 1939 ? 
 Láàárín ọdún 1930 àti 1939 , Jèhófà túbọ̀ tànmọ́lẹ̀ sórí àwọn ẹ̀kọ́ Bíbélì mẹ́ta . 
 Ọjọ́ pẹ́ táwọn Akẹ́kọ̀ọ́ Bíbélì ti mọ̀ pé ògìdìgbó ńlá , ìyẹn “ ogunlọ́gọ̀ ńlá ” tí Ìṣípayá 7 : 9 - 17 mẹ́nu kàn yàtọ̀ sí ọ̀kẹ́ méje ó lé ẹgbàajì tó máa bá Kristi ṣàkóso gẹ́gẹ́ bí ọba àti àlùfáà . 
 Àmọ́ , àwọn tó jẹ́ ògìdìgbó ńlá kò tíì ṣe kedere sí wọn . 
 Ìmọ́lẹ̀ òwúrọ̀ tó ń mọ́lẹ̀ sí i máa ń jẹ́ kí gbogbo nǹkan ṣe kedere . 
 Bákan náà , lọ́dún 1935 , àwọn ìránṣẹ́ Ọlọ́run wá rí i pé àwọn ògìdìgbó ńlá náà ni àwọn tó máa rí ìgbàlà nígbà “ ìpọ́njú ńlá , ” tí wọn yóò sì láǹfààní láti gbé orí ilẹ̀ ayé títí láé . 
 Lọ́dún yẹn kan náà , ìlàlóye kan wáyé tó kan àwọn ọmọ àwọn Ẹlẹ́rìí Jèhófà tó ń lọ ilé ẹ̀kọ́ ní ọ̀pọ̀ àwọn orílẹ̀ - èdè . 
 Lásìkò yẹn , kárí ayé làwọn èèyàn ti ń fi ìfẹ́ orílẹ̀ - èdè ẹni hàn lọ́nà tó bùáyà , àmọ́ àwọn Ẹlẹ́rìí ní tiwọn lóye pé jíjúbà àsíá tí ó jẹ́ àpẹẹrẹ ìfẹ́ orílẹ̀ - èdè ẹni kì í wulẹ̀ ṣe ayẹyẹ kan lásán . 
 Lọ́dún tó tẹ̀ lé e , a ṣàlàyé ẹ̀kọ́ Bíbélì mìíràn , ìyẹn ni pé orí òpó igi ni Kristi kú sí , kì í ṣe orí àgbélébùú . — Ìṣe 10 : 39 . 
 Ìgbà wo ni ètò Ọlọ́run tẹnu mọ́ bí ẹ̀jẹ̀ ṣe jẹ́ ohun mímọ́ tó , báwo ni wọ́n sì ṣe tẹnu mọ́ ọn ? 
 Lẹ́yìn Ogun Àgbáyé Kejì , àṣà tó wọ́pọ̀ ni pé kí wọ́n máa fa ẹ̀jẹ̀ sára àwọn sójà tó fara gbọgbẹ́ lójú ogun , àmọ́ àwọn èèyàn Ọlọ́run túbọ̀ rí ìlàlóye nípa bí ẹ̀jẹ̀ ṣe jẹ́ ohun mímọ́ tó . 
 Ilé Ìṣọ́ July 1 , 1945 [ Gẹ̀ẹ́sì ] , rọ “ gbogbo àwọn olùjọsìn Jèhófà tí wọ́n nífẹ̀ẹ́ sí ìyè ayérayé nínú ayé tuntun rẹ̀ níbi tí òdodo yóò ti gbilẹ̀ , pé kí wọ́n mọyì bí ẹ̀jẹ̀ ṣe jẹ́ ohun mímọ́ tó , kí wọ́n sì máa tẹ̀ lé àwọn àṣẹ òdodo tí Ọlọ́run gbé kalẹ̀ lórí ọ̀rọ̀ pàtàkì yìí . ” 
 Ìgbà wo la tẹ Ìwé Mímọ́ ní Ìtumọ̀ Ayé Tuntun lédè Gẹ̀ẹ́sì , kí sì ni méjì lára àwọn ohun tó mú kó dára gan - an ? 
 Lọ́dún 1946 , ètò Ọlọ́run rí i pé ó yẹ kí wọ́n tún Bíbélì túmọ̀ látòkèdélẹ̀ , kí wọ́n fi òye ìtẹ̀síwájú tó ti wà nínú ìmọ̀ Bíbélì lóde òní túmọ̀ rẹ̀ , kó má sì ní àwọn ẹ̀kọ́ tó wá látinú àwọn àṣà àtọwọ́dọ́wọ́ àwọn oníṣọ́ọ̀ṣì nínú . 
 Ọdún 1947 ni iṣẹ́ bẹ̀rẹ̀ lórí ìtumọ̀ Bíbélì yìí . 
 Nígbà tó di ọdún 1950 , a tẹ Ìwé Mímọ́ Kristian Lédè Griki ní Ìtumọ̀ Ayé Titun jáde lédè Gẹ̀ẹ́sì . 
 Apá márùn - ún la ṣe Ìwé Mímọ́ Lédè Hébérù tá a tú sí èdè Gẹ̀ẹ́sì sí , ọ̀kọ̀ọ̀kan la sì ń mú wọn jáde bẹ̀rẹ̀ láti ọdún 1953 . 
 Ọdún 1960 la mú apá tó gbẹ̀yìn jáde , ìyẹn sì lé díẹ̀ lọ́dún méjìlá lẹ́yìn tí iṣẹ́ ìtumọ̀ Bíbélì náà bẹ̀rẹ̀ . 
 Lọ́dún 1961 , a tẹ odindi Ìwé Mímọ́ ní Ìtumọ̀ Ayé Tuntun jáde lédè Gẹ̀ẹ́sì . 
 Bíbélì yìí ti wà ní ọ̀pọ̀ èdè báyìí , àwọn nǹkan kan sì wà nínú rẹ̀ tó mú kó dára gan - an . 
 Bí àpẹẹrẹ , àwọn tó tú u lo Jèhófà , orúkọ Ọlọ́run , láwọn ibi tó yẹ kó wà . 
 Yàtọ̀ síyẹn , bí wọ́n ṣe túmọ̀ àwọn ọ̀rọ̀ inú àwọn ìwé Bíbélì ìpilẹ̀ṣẹ̀ lọ́nà tí kò lábùlà ti jẹ́ kó ṣeé ṣe fún wa láti túbọ̀ máa lóye Ọ̀rọ̀ Ọlọ́run síwájú àti síwájú sí i . 
 Ìmọ́lẹ̀ wo ló túbọ̀ mọ́lẹ̀ lọ́dún 1962 ? 
 Lọ́dún 1962 , a wá mọ àwọn tó jẹ́ “ àwọn aláṣẹ onípò gíga ” tí Róòmù 13 : 1 sọ̀rọ̀ nípa rẹ̀ ní kedere àti ibi tó yẹ kí àwa Kristẹni ṣègbọràn sí wọn dé . 
 Fífarabalẹ̀ kẹ́kọ̀ọ́ Róòmù orí kẹtàlá àtàwọn ẹsẹ Ìwé Mímọ́ bíi Títù 3 : 1 , 2 àti 1 Pétérù 2 : 13 , 17 jẹ́ kó hàn gbangba pé kì í ṣe Jèhófà Ọlọ́run àti Jésù Kristi ni ọ̀rọ̀ náà “ àwọn aláṣẹ onípò gíga ” ń tọ́ka sí , bí kò ṣe àwọn alákòóso tí wọ́n jẹ́ ẹ̀dá èèyàn . 
 Kí ni díẹ̀ lára àwọn ẹ̀kọ́ òtítọ́ tá a túbọ̀ lóye sí i láàárín ọdún 1980 àti 1989 ? 
 Ọ̀nà àwọn olódodo kàn ń mọ́lẹ̀ síwájú àti síwájú sí i ni láwọn ọdún tó tẹ̀ lé e . 
 Lọ́dún 1985 , Jèhófà jẹ́ ká túbọ̀ lóye ìtumọ̀ jíjẹ́ ẹni tí a polongo ní olódodo “ fún ìyè ” àti jíjẹ́ olódodo gẹ́gẹ́ bí ọ̀rẹ́ Ọlọ́run . 
 A ṣàlàyé ìtumọ̀ Júbílì àwọn Kristẹni lẹ́kùn - únrẹ́rẹ́ lọ́dún 1987 . 
 Báwo ni Jèhófà ṣe túbọ̀ tan ìmọ́lẹ̀ tẹ̀mí sí ọ̀nà àwọn èèyàn rẹ̀ láwọn ọdún àìpẹ́ yìí ? 
 Lọ́dún 1995 , a túbọ̀ lóye ọ̀ràn yíya “ àwọn àgùntàn ” sọ́tọ̀ kúrò lára “ àwọn ewúrẹ́ . ” 
 Lọ́dún 1998 , a ṣe kúlẹ̀kúlẹ̀ àlàyé nípa ìran tẹ́ńpìlì tí Ìsíkíẹ́lì rí , èyí tó ti ń ṣẹ lọ́wọ́lọ́wọ́ . 
 Lọ́dún 1999 , a rí ìlàlóye nípa ìgbà tí ‘ ohun ìríra dúró ní ibi mímọ́ ’ àti bí èyí ṣe ṣẹlẹ̀ . 
 Nígbà tó sì di ọdún 2002 , a túbọ̀ lóye ohun tí jíjọ́sìn Ọlọ́run “ ní ẹ̀mí àti òtítọ́ ” túmọ̀ sí . — Jòhánù 4 : 24 . 
 Àwọn ìtẹ̀síwájú mìíràn wo ló wáyé láàárín àwọn èèyàn Ọlọ́run ? 
 Yàtọ̀ sí àwọn ìtẹ̀síwájú tó ti wáyé nínú ọ̀nà tí a gbà ń ṣètò àwọn nǹkan àti nínú àwọn ẹ̀kọ́ wa , a tún ti ṣe àwọn àtúnṣe kan nípa irú ìwà tó yẹ káwọn Kristẹni máa hù . 
 Bí àpẹẹrẹ lọ́dún 1973 , a rí i pé lílo tábà jẹ́ “ ẹ̀gbin ti ẹran ara , ” a sì gbà pé ó jẹ́ ẹ̀ṣẹ̀ ńlá . 
 Ní ọdún mẹ́wàá lẹ́yìn ìyẹn , Ilè - iṣọ Naa ti January 15 , 1984 ṣe àlàyé yékéyéké lórí ọ̀rọ̀ ìbọn lílò . 
 Ìwọ̀nyí wulẹ̀ jẹ́ àpẹẹrẹ díẹ̀ lára ìmọ́lẹ̀ tó túbọ̀ ń mọ́lẹ̀ sí i lásìkò tiwa . 
 Máa Rìn ní Ọ̀nà Ìmọ́lẹ̀ Tó Túbọ̀ Ń Mọ́lẹ̀ Sí I 
 Èrò wo ló yẹ ká ní , tó máa ràn wá lọ́wọ́ láti máa rìn ní ọ̀nà ìmọ́lẹ̀ tó túbọ̀ ń mọ́lẹ̀ sí i ? 
 Arákùnrin kan tó ti jẹ́ alàgbà tipẹ́tipẹ́ sọ pé : “ Nígbà tí àyípadà tuntun bá dé , kì í rọrùn láti gbà á . ” 
 Kí ló ti ràn án lọ́wọ́ láti fara mọ́ ọ̀pọ̀ àyípadà tó ti wáyé láti nǹkan bí ọdún méjìdínláàádọ́ta tó ti ń wàásù Ìjọba Ọlọ́run ? 
 Ó ní : “ Ohun tó ṣe pàtàkì jù ni pé kéèyàn ní èrò tó tọ́ nípa àyípadà náà . 
 Béèyàn bá kọ̀ tí kò fara mọ́ àyípadà kan , ńṣe ni ètò Ọlọ́run máa já onítọ̀hún jù sílẹ̀ . 
 Bí mo bá rí i pé kò rọrùn fún mi láti fara mọ́ àwọn àyípadà kan , mo máa ń ronú lórí ohun tí Pétérù sọ fún Jésù pé : ‘ Olúwa , ọ̀dọ̀ ta ni àwa yóò lọ ? 
 Ìwọ ni ó ní àwọn àsọjáde ìyè àìnípẹ̀kun . ’ 
 Èmi yóò wá bi ara mi pé , ‘ Ibo ni mo fẹ́ lọ ná , ṣé inú ayé tó ṣókùnkùn biribiri ni ? ’ 
 Èyí ló ń ràn mí lọ́wọ́ láti fara mọ́ ètò Ọlọ́run tímọ́tímọ́ . ” — Jòhánù 6 : 68 . 
 Àǹfààní wo là ń jẹ bá a ṣe ń rìn nínú ìmọ́lẹ̀ ? 
 Láìsí àní - àní , inú òkùnkùn biribiri làwọn èèyàn tó wà nínú ayé wà . 
 Bí Jèhófà ṣe ń tànmọ́lẹ̀ sórí àwọn èèyàn rẹ̀ , ńṣe ni ìyàtọ̀ tó wà láàárín wọn àtàwọn èèyàn ayé ń pọ̀ sí i . 
 Àǹfààní wo ni ìmọ́lẹ̀ yìí ń ṣe fún wa ná ? 
 Òótọ́ ni pé bá a bá tanná síbi tí kòtò wà nínú òkùnkùn , ìyẹn ò ní kí kòtò náà kúrò , bẹ́ẹ̀ náà ni ìmọ́lẹ̀ Ọ̀rọ̀ Ọlọ́run ṣe ń jẹ́ ká rí àwọn ìdẹkùn , àmọ́ kì í mú àwọn ìdẹkùn náà kúrò . 
 Ńṣe ló ń jẹ́ kó ṣeé ṣe fún wa láti yàgò fún wọn ká lè máa rìn ní ọ̀nà ìmọ́lẹ̀ tó túbọ̀ ń mọ́lẹ̀ sí i . 
 Nítorí náà , ẹ jẹ́ ká rí i pé à ń fiyè sí ọ̀rọ̀ àsọtẹ́lẹ̀ Jèhófà , “ gẹ́gẹ́ bí fún fìtílà tí ń tàn ní ibi tí ó ṣókùnkùn . ” — 2 Pétérù 1 : 19 . 
 Ǹjẹ́ O Rántí ? 
 • Báwo ni Jèhófà ṣe mú kí ọ̀nà táwọn èèyàn rẹ̀ gbà ń ṣètò àwọn nǹkan túbọ̀ dára sí i ? 
 • Àwọn àyípadà wo nínú ẹ̀kọ́ wa ni ìmọ́lẹ̀ tó ń mọ́lẹ̀ sí i ti mú kó ṣeé ṣe ? 
 • Àwọn àyípadà wo lo ti fojú ara rẹ rí , kí ló sì ti ràn ọ́ lọ́wọ́ láti fara mọ́ wọn ? 
 • Kí nìdí tí o fi fẹ́ máa rìn nìṣó ní ọ̀nà ìmọ́lẹ̀ tó ń mọ́lẹ̀ sí i ? 
 [ Àwọn àwòrán tó wà ní ojú ìwé 27 ] 
 Ìpàdé àgbègbè táwọn Akẹ́kọ̀ọ́ Bíbélì ṣe lọ́dún 1922 ní ìlú Cedar Point , ìpínlẹ̀ Ohio fún wọn lókun láti ṣe iṣẹ́ Ọlọ́run 
 [ Àwòrán tó wà ní ojú ìwé 29 ] 
 Arákùnrin N . 
 H . 
 Knorr ń kéde ìmújáde “ Ìwé Mímọ́ Kristian Lédè Griki ní Ìtumọ̀ Ayé Titun ” [ Gẹ̀ẹ́sì ] lọ́dún 1950 
 [ Àwòrán Credit Line tó wà ní ojú ìwé 26 ] 
 © 2003 BiblePlaces.com 
 Eré Ìnàjú Tó Dára Tó Sì Ń tuni Lára 
 “ Yálà ẹ ń jẹ tàbí ẹ ń mu tàbí ẹ ń ṣe ohunkóhun mìíràn , ẹ máa ṣe ohun gbogbo fún ògo Ọlọ́run . ” — 1 KỌ́RÍŃTÌ 10 : 31 . 
 1 , 2 . 
 Kí nìdí tá a fi pe ayọ̀ yíyọ̀ ní “ ẹ̀bùn Ọlọ́run , ” síbẹ̀ ìkìlọ̀ wo ni Bíbélì fún wa ? 
 Ó MÁA ń wu àwa èèyàn láti ṣe àwọn ohun tó máa múnú wa dùn . 
 Jèhófà tó jẹ́ Ọlọ́run ayọ̀ fẹ́ ká gbádùn ayé wa , ó sì pèsè ọ̀pọ̀ yanturu ohun tá a lè fi gbádùn ara wa . 
 Sólómọ́nì ọlọ́gbọ́n Ọba kọ̀wé pé : “ Mo ti wá mọ̀ pé kò sí ohun tí ó sàn ju pé kí wọ́n máa yọ̀ . . . pẹ̀lúpẹ̀lù , pé kí olúkúlùkù ènìyàn máa jẹ , kí ó sì máa mu ní tòótọ́ , kí ó sì rí ohun rere nítorí gbogbo iṣẹ́ àṣekára rẹ̀ . 
 Ẹ̀bùn Ọlọ́run ni . ” — Oníwàásù 3 : 12 , 13 . 
 Irú ayọ̀ yìí máa ń mú ìtura wá téèyàn bá ń ronú lórí iṣẹ́ rere tóun ti gbé ṣe , pàápàá tó bá jẹ́ lásìkò téèyàn ń ṣe yọ̀tọ̀mì pẹ̀lú ìdílé ẹni tàbí àwọn ọ̀rẹ́ ẹni . 
 A lè pe irú ayọ̀ yíyọ̀ bẹ́ẹ̀ ní “ ẹ̀bùn Ọlọ́run . ” 
 Àmọ́ ṣá o , pípèsè tí Ẹlẹ́dàá pèsè àwọn ohun rere lọ́pọ̀ yanturu kò sọ pé ká kàn máa jẹ̀gbádùn lọ láìbojúwẹ̀yìn . 
 Bíbélì sọ pé àmujù ọtí , àjẹkì , àti ìṣekúṣe kò dára , ó sì kìlọ̀ pé àwọn tó bá ń ṣe irú nǹkan báwọ̀nyí “ kì yóò jogún ìjọba Ọlọ́run . ” — 1 Kọ́ríńtì 6 : 9 , 10 ; Òwe 23 : 20 , 21 ; 1 Pétérù 4 : 1 - 4 . 
 Kí ni yóò ràn wá lọ́wọ́ láti wà lójúfò , ká sì máa fi ọjọ́ ńlá Jèhófà sọ́kàn ? 
 Láwọn ọjọ́ ìkẹyìn tó le koko yìí , ó ti wá ṣòro ju ti tẹ́lẹ̀ lọ fáwọn Kristẹni láti máa fọgbọ́n gbénú ayé tó ti dìdàkudà yìí láìṣe ohun tí ayé ń ṣe . 
 Gẹ́gẹ́ bí Bíbélì ti sọ tẹ́lẹ̀ , àwọn èèyàn òde òní ti di “ olùfẹ́ adùn dípò olùfẹ́ Ọlọ́run ” débi tí wọn ‘ kò fi fiyè sí ’ ẹ̀rí tó fi hàn pé “ ìpọ́njú ńlá ” ti sún mọ́lé gan - an . 
 Jésù kìlọ̀ fáwọn ọmọlẹ́yìn rẹ̀ pé : “ Ẹ kíyè sí ara yín , kí ọkàn - àyà yín má bàa di èyí tí a dẹrù pa pẹ̀lú àjẹjù àti ìmutíyó kẹ́ri àti àwọn àníyàn ìgbésí ayé , lójijì tí ọjọ́ yẹn yóò sì dé bá yín ní ìṣẹ́jú akàn gẹ́gẹ́ bí ìdẹkùn . ” 
 Gẹ́gẹ́ bí ìránṣẹ́ Ọlọ́run , a ti pinnu láti máa kọbi ara sí ìkìlọ̀ Jésù . 
 A kò ṣe bí àwọn aláìṣèfẹ́ Ọlọ́run tó yí wa ká . 
 À ń sapá láti wà lójúfò , a sì ń fi ọjọ́ ńlá Jèhófà sọ́kàn . — Sefanáyà 3 : 8 ; Lúùkù 21 : 36 . 
 ( a ) Kí nìdí tó fi ṣòro láti rí eré ìnàjú tó bojú mu ? 
 ( b ) Ìmọ̀ràn wo ló wà ní Éfésù 5 : 15 , 16 tá a fẹ́ láti máa mú lò ? 
 Kò rọrùn láti yẹra fáwọn ìwà ìbàjẹ́ inú ayé yìí , nítorí pé Èṣù ti mú kí wọ́n túbọ̀ fani mọ́ra gan - an tó sì wà níbi gbogbo . 
 Ìgbà tá a bá fẹ́ yan eré ìnàjú ló tiẹ̀ wá ṣòro jù láti yẹra fáwọn ìwà ìbàjẹ́ wọ̀nyí . 
 ‘ Ìfẹ́ ti ara ’ lọ̀pọ̀ jù lọ àwọn ohun tí ayé ń gbé jáde wà fún . 
 Àwọn ohun ìnàjú tí kò dára wà káàkiri , kódà wọ́n ń yọ́ kẹ́lẹ́ wọnú ilé ẹni nípasẹ̀ ìwé , tẹlifíṣọ̀n , Íńtánẹ́ẹ̀tì , àti fídíò . 
 Ìdí nìyí tí Ọ̀rọ̀ Ọlọ́run ṣe fún àwọn Kristẹni nímọ̀ràn ọlọgbọ́n yìí pé : “ Ẹ máa ṣọ́ra lójú méjèèjì pé bí ẹ ṣe ń rìn kì í ṣe gẹ́gẹ́ bí aláìlọ́gbọ́n ṣùgbọ́n gẹ́gẹ́ bí ọlọ́gbọ́n , ní ríra àkókò tí ó rọgbọ padà fún ara yín , nítorí pé àwọn ọjọ́ burú . ” 
 Àfi tá a bá tẹ̀ lé ìmọ̀ràn yìí dáadáa nìkan ni eré ìnàjú tí kò dára kò fi ní máa wù wá tàbí kó máa gba àkókò wa , àní títẹ̀lé ìmọ̀ràn yìí ni àjọṣe wa pẹ̀lú Jèhófà kò fi ní bà jẹ́ , kó sì yọrí sí ìparun wa ! — Jákọ́bù 1 : 14 , 15 . 
 Kí lohun tó ń fún wa ní ìtura tó ga jù lọ ? 
 Níwọ̀n bọ́wọ́ àwa Kristẹni ti máa ń dí gan - an , a máa ń fẹ́ láti gbádùn eré ìnàjú lẹ́ẹ̀kọ̀ọ̀kan . 
 Àní , Oníwàásù 3 : 4 sọ pé “ ìgbà rírẹ́rìn - ín ” àti “ ìgbà títọ pọ́n - ún pọ́n - ún kiri ” wà . 
 Nítorí náà , Bíbélì kò ka eré ìnàjú sí fífi àkókò ṣòfò . 
 Àmọ́ ńṣe ló yẹ kí eré ìnàjú tuni lára o , kò yẹ kó ṣàkóbá fún àjọṣe wa pẹ̀lú Ọlọ́run tàbí kó dí iṣẹ́ ìsìn wa sí Ọlọ́run lọ́wọ́ . 
 Àwọn Kristẹni tó jẹ́ olóye mọ̀ pé ṣíṣe nǹkan fáwọn èèyàn máa ń fúnni láyọ̀ gan - an . 
 Ṣíṣe ìfẹ́ Jèhófà ni wọ́n ń fi sípò àkọ́kọ́ nígbèésí ayé wọn , wọ́n sì ń rí ‘ ìtura fún ọkàn wọn ’ nítorí pé wọ́n gba àjàgà Jésù tó jẹ́ ti inú rere sọ́rùn wọn . — Mátíù 11 : 29 , 30 ; Ìṣe 20 : 35 . 
 Bá A Ṣe Lè Yan Eré Ìnàjú Tó Bójú Mu 
 6 , 7 . 
 Kí ló máa ràn ọ́ lọ́wọ́ láti mọ̀ bóyá eré ìnàjú kan bojú mu tàbí kò bójú mu ? 
 Báwo la ṣe lè mọ̀ bóyá eré ìnàjú kan bójú mu fún Kristẹni tàbí kò bójú mu ? 
 Àwọn òbí ló máa ń fún àwọn ọmọ ní ìtọ́sọ́nà , àwọn alàgbà sì máa ń fúnni nímọ̀ràn bó ṣe tọ́ àti bó ṣe yẹ . 
 Àmọ́ ká sòótọ́ , kò yẹ kó jẹ́ pé àwọn ẹlòmíràn ni yóò ṣẹ̀ṣẹ̀ máa sọ fún wa pé ìwé kan , fíìmù kan , eré kan , ijó kan , tàbí orin kan pàtó kò dára . 
 Pọ́ọ̀lù sọ pé ‘ àwọn ènìyàn tí ó dàgbà dénú , máa ń tipasẹ̀ lílò kọ́ agbára ìwòye wọn láti fi ìyàtọ̀ sáàárín ohun tí ó tọ́ àti ohun tí kò tọ́ . ’ 
 Bíbélì fúnni láwọn ìlànà tó lè tọ́ wa sọ́nà . 
 Ẹ̀rí ọkàn rẹ tó o ti fi Ọ̀rọ̀ Ọlọ́run kọ́ yóò ràn ọ́ lọ́wọ́ tó o bá fetí sí i . — 1 Tímótì 1 : 19 . 
 Jésù sọ pé “ nípasẹ̀ èso rẹ̀ ni a fi ń mọ igi ” kan . 
 Bó bá jẹ́ pé èso búburú ni eré ìnàjú kan ń mú jáde , irú bíi nínífẹ̀ẹ́ sí ìwà ipá , ìṣekúṣe , tàbí bíbá ẹ̀mí lò , a gbọ́dọ̀ yẹra fún irú eré ìnàjú bẹ́ẹ̀ . 
 Bákan náà , bí eré ìnàjú kan bá lè gbẹ̀mí ẹni tàbí tó lè sọni di aláàbọ̀ ara , tó lè kóni sí gbèsè tàbí tó lè kó ìrẹ̀wẹ̀sì bá àwọn èèyàn tàbí kẹ̀ tó lè mú wọn kọsẹ̀ , kò bójú mu nìyẹn . 
 Àpọ́sítélì Pọ́ọ̀lù kìlọ̀ fún wa pé bá a bá ṣèpalára fún ẹ̀rí ọkàn arákùnrin wa , ẹ̀ṣẹ̀ la dá yẹn . 
 Pọ́ọ̀lù kọ̀wé pé : “ Nígbà tí ẹ bá ń tipa báyìí ṣẹ̀ sí àwọn arákùnrin yín , tí ẹ sì ṣá ẹ̀rí - ọkàn wọn tí ó jẹ́ aláìlera lọ́gbẹ́ , ẹ ń ṣẹ̀ sí Kristi . 
 Nítorí náà , bí oúnjẹ bá mú arákùnrin mi kọsẹ̀ , dájúdájú , èmi kì yóò tún jẹ ẹran láé , kí n má bàa mú arákùnrin mi kọsẹ̀ . ” — 1 Kọ́ríńtì 8 : 12 , 13 . 
 Ewu wo ló wà nínú ṣíṣe àwọn eré orí kọ̀ǹpútà ? 
 Àwọn eré orí kọ̀ǹpútà pọ̀ jaburata láwọn ilé ìtajà nísinsìnyí . 
 Àwọn kan lára wọn lè dáni lára yá kí wọ́n sì tuni lára , àmọ́ ohun tí Bíbélì dá lẹ́bi làwọn eré orí kọ̀ǹpútà túbọ̀ ń gbé jáde . 
 Dájúdájú kì í ṣe eré lásán mọ́ tí eré kọ̀ǹpútà kan bá ń mú kó dà bíi pé ẹni tó ń fi ṣeré ló ń ṣe àwọn èèyàn léṣe tàbí tó dà bíi pé òun ló ń pa èèyàn tàbí pé òun ló ń ṣe ìṣekúṣe tó légbá kan tó wà nínú eré náà ! 
 Jèhófà kórìíra àwọn tó “ nífẹ̀ẹ́ ìwà ipá . ” 
 Bí eré kọ̀ǹpútà tó ò ń ṣe bá ń mú kó o ya olójúkòkòrò , tó ń sọ ẹ́ di oníjàgídíjàgan , tó ń bà ọ́ lọ́kàn jẹ́ , tàbí tó ń fi àkókò rẹ ṣòfò , ó yẹ kó o mọ̀ pé inú ewu tẹ̀mí lo wà yẹn , kó o sì tètè jáwọ́ níbẹ̀ . — Mátíù 18 : 8 , 9 . 
 Bá A Ṣe Lè Rí Eré Ìnàjú Tó Bójú Mu 
 9 , 10 . 
 Àwọn nǹkan wo làwọn tó jẹ́ olóye èèyàn lè ṣe láti gbádùn eré ìnàjú ? 
 Nígbà mìíràn , àwọn Kristẹni máa ń béèrè pé : “ Eré ìnàjú wo ló bójú mu ? 
 Ọ̀pọ̀ ohun ìnàjú táwọn èèyàn ń ṣe jáde ni kò bá ìlànà Bíbélì mu . ” 
 Jẹ́ kó dá ọ lójú pé eré ìnàjú tó dára wà , àmọ́ ó gba ìsapá . 
 Èèyàn ní láti ronú kó sì wéwèé rẹ̀ dáadáa , àwọn òbí ló sì ń kó ipa tó pọ̀ jù nínú èyí . 
 Ọ̀pọ̀ ti rí i pé àwọn lè bá ìdílé wọn tàbí àwọn arákùnrin àti arábìnrin nínú ìjọ ṣe àwọn eré ìnàjú tó ń ṣeni láǹfààní . 
 Gbígbádùn oúnjẹ bá a ti ń fọ̀rọ̀ jomitoro ọ̀rọ̀ nípa àwọn ohun tó ṣẹlẹ̀ lóòjọ́ tàbí nípa àkòrí ọ̀rọ̀ kan nínú Bíbélì máa ń tuni lára ó sì máa ń gbéni ró . 
 Èèyàn lè ṣètò fún lílọ sí ọgbà ẹranko , ọgbà ìṣiré , títa lúdò àti eré ayò . 
 Irú àwọn eré ìnàjú tó bójú mu bẹ́ẹ̀ lè dá ni lára yá kó sì tuni lára . 
 Alàgbà kan àti ìyàwó rẹ̀ tí wọ́n ti tọ́ ọmọ mẹ́ta dàgbà sọ pé : “ Látìgbà táwọn ọmọ wa ti wà ní kékeré la ti máa ń jẹ́ káwọn náà dábàá ibi tí wọ́n rò pé a lè lọ lákòókò ìsinmi . 
 Nígbà mìíràn , a máa ń yọ̀ǹda fún ọmọ kọ̀ọ̀kan láti pe ọ̀rẹ́ rẹ̀ láti bá wa lọ , èyí sì máa ń mú kí àkókò ìsinmi náà lárinrin . 
 A máa ń ṣàjọyọ̀ ohun pàtàkì táwọn ọmọ wa bá gbé ṣe . 
 Lẹ́ẹ̀kọ̀ọ̀kan , a máa ń pe ìdílé àtàwọn ọ̀rẹ́ nínú ìjọ wá sílé wa . 
 A máa ń lọ sáwọn ibì kan láti se oúnjẹ , àá jẹ ẹ́ níbẹ̀ , àá sì tún ṣe oríṣiríṣi eré . 
 A máa ń wakọ̀ lọ sáwọn òkè ńlá tàbí ká fẹsẹ̀ rìn láàárín àwọn òkè náà . 
 A sì máa ń fi àwọn àkókò yẹn kọ́ nípa àwọn ohun tí Jèhófà dá . ” 
 11 , 12 . ( a ) Nígbà tó o bá ń wéwèé fún eré ìnàjú lẹ́ẹ̀kọ̀ọ̀kan , kí lo lè ṣe láti fi àwọn mìíràn kún ìwéwèé rẹ ? 
 ( b ) Irú àwọn àpèjẹ wo ni ọ̀pọ̀ èèyàn kì í gbàgbé ? 
 Nígbà tó o bá ń wéwèé fún eré ìnàjú lẹ́ẹ̀kọ̀ọ̀kan , ǹjẹ́ o lè ronú nípa àwọn mìíràn tó lè wà pẹ̀lú rẹ tàbí ìdílé rẹ ? 
 Àwọn kan , irú bí àwọn opó , àpọ́n , tàbí ìdílé olóbìí - kan nílò ìṣírí . 
 O tún lè pe àwọn kan tí wọ́n jẹ́ ẹni tuntun , àmọ́ ṣá o , o ní láti ṣọ́ra kó o má ṣe jẹ́ káwọn ará bá ẹni tí ìwà rẹ̀ kò dára kẹ́gbẹ́ . 
 Báwọn aláìlera ò bá lè wá , o lè ṣètò pé kí a gbé oúnjẹ lọ fún wọn nílé wọn . — Hébérù 13 : 1 , 2 . 
 Ọ̀pọ̀ èèyàn ni kì í gbàgbé àpèjẹ kan tí wọ́n ti gbádùn oúnjẹ ráńpẹ́ , tí wọ́n gbọ́ nípa bí àwọn tó wá síbẹ̀ ṣe di Kristẹni , tí wọ́n sì gbọ́ nípa ohun tó ràn wọ́n lọ́wọ́ láti máa jẹ́ olóòótọ́ sí Ọlọ́run nìṣó . 
 A lè jíròrò àwọn kókó ọ̀rọ̀ látinú Bíbélì , kí gbogbo àwọn tó wá síbẹ̀ , títí kan àwọn ọmọdé , sì sọ̀rọ̀ lórí àwọn kókó náà . 
 Irú ìjùmọ̀sọ̀rọ̀ bẹ́ẹ̀ lè ṣeni láǹfààní láìsí pé ara ń ni ẹnì kankan tàbí kójú máa ti ẹnikẹ́ni . 
 Àpẹẹrẹ rere wo ni Jésù àti Pọ́ọ̀lù fi lélẹ̀ fún wa nígbà tí wọ́n ṣe àwọn èèyàn lálejò àti nígbà táwọn èèyàn gbà wọ́n lálejò ? 
 Jésù fi àpẹẹrẹ tó dára lélẹ̀ fún wa nígbà tó ṣe àwọn èèyàn lálejò àti nígbà tí wọ́n gbà á lálejò . 
 Ó máa ń lo irú àkókò bẹ́ẹ̀ láti sọ Ọ̀rọ̀ Ọlọ́run fáwọn èèyàn . 
 Àwọn ọmọ ẹ̀yìn rẹ̀ ìjímìjí tẹ̀ lé àpẹẹrẹ rẹ̀ . 
 Àpọ́sítélì Pọ́ọ̀lù kọ̀wé pé : “ Aáyun ń yun mí láti rí yín , kí n lè fi ẹ̀bùn ẹ̀mí díẹ̀ fún yín , kí a lè fìdí yín múlẹ̀ gbọn - in ; tàbí , kí a kúkú wí pé , kí pàṣípààrọ̀ ìṣírí lè wà láàárín yín , láti ọ̀dọ̀ ẹnì kọ̀ọ̀kan nípasẹ̀ ìgbàgbọ́ ẹnì kejì , tiyín àti tèmi . ” 
 Nígbà táwa náà bá kóra jọ , ó yẹ ká lo àkókò náà láti fún ara wa níṣìírí . — Róòmù 12 : 13 ; 15 : 1 , 2 . 
 Àwọn Ohun Tó Yẹ Ká Máa Fi Sọ́kàn Àtàwọn Ohun Tó Yẹ Ká Yẹra Fún 
 Kí nìdí tí àpèjẹ ńlá ò ṣe fi bẹ́ẹ̀ dára tó ? 
 Kò fi bẹ́ẹ̀ dára tó láti pe èrò rẹpẹtẹ wá síbi àpèjẹ nítorí pé ó máa ń ṣòro gan - an láti bójú tó irú àpèjẹ bẹ́ẹ̀ . 
 Láwọn àkókò tí kò dí ìjọsìn lọ́wọ́ , àwọn ìdílé bíi mélòó kan lè pinnu láti lọ ṣe fàájì tàbí láti ṣe eré tí kò ní ìdíje nínú . 
 Táwọn alàgbà , àwọn ìránṣẹ́ iṣẹ́ òjíṣẹ́ , tàbí àwọn mìíràn tó dàgbà nípa tẹ̀mí bá wà níbi àpèjẹ kan , wọ́n máa ń pèsè ìtọ́sọ́nà rere , àkókò náà sì túbọ̀ máa ń tuni lára . 
 Kí nìdí tí pípe àpèjẹ kan fi gba kéèyàn bójú tó o bó ṣe tọ́ àti bó ṣe yẹ ? 
 Àwọn tó ṣètò àpèjẹ kan gbọ́dọ̀ rí i pé àwọn bójú tó ohun tó ń lọ níbẹ̀ bó ṣe tọ́ àti bó ṣe yẹ . 
 Bí inú rẹ ti ń dùn pé o ṣe àwọn èèyàn lálejò , ǹjẹ́ inú rẹ ò ní bà jẹ́ tó o bá wá gbọ́ pé nítorí àìka - nǹkan - sí rẹ , ọ̀kan lára àwọn tó wá síbi àpèjẹ nílé rẹ ti kọsẹ̀ nítorí ohun tó ṣẹlẹ̀ níbẹ̀ ? 
 Gbé ìlànà tó wà nínú Diutarónómì 22 : 8 yẹ̀ wò . 
 Ọmọ Ísírẹ́lì tó bá ṣẹ̀ṣẹ̀ kọ́ ilé tuntun ní láti ṣe ìgbátí sí etí òrùlé pẹrẹsẹ níbi tí wọ́n ti sábà máa ń ṣe àwọn èèyàn lálejò . 
 Kí nìdí ? 
 Nítorí “ kí ìwọ má bàa fi ẹ̀bi ẹ̀jẹ̀ sórí ilé rẹ nítorí pé ẹnì kan tí ń ṣubú lọ lè já bọ́ láti orí rẹ̀ . ” 
 Lọ́nà kan náà , bó tilẹ̀ jẹ́ pé o ò ní ṣe òfin má - ṣu - má - tọ̀ fáwọn àlejò rẹ , ohun tó o ṣe láti dáàbò bò wọ́n gbọ́dọ̀ fi hàn pé o ò fẹ́ kí aburú kankan ṣẹlẹ̀ sí wọn nípa tara àti nípa tẹ̀mí . 
 Kí nìdí tó fi yẹ kéèyàn kíyè sára tó bá dọ̀rọ̀ fífi ọtí ṣàlejò níbi àpèjẹ ? 
 Bó o bá fẹ́ fi ọtí ṣe àwọn èèyàn lálejò níbi àpèjẹ kan , o ní láti kíyè sára gan - an . 
 Ọ̀pọ̀ àwọn Kristẹni tí wọ́n ń gbani lálejò kì í fún àwọn tí wọ́n gbà lálejò ní ọtí àyàfi tí wọ́n bá lè fúnra wọn mójú tó ọtí tí wọ́n máa fún àwọn àlejò náà . 
 A ò gbọ́dọ̀ fàyè gba ohunkóhun tó lè mú àwọn mìíràn kọsẹ̀ tàbí ohun tó lè mú ẹnikẹ́ni mu àmujù . 
 Nítorí ìdí kan tàbí òmíràn , àwọn kan lára àwọn tó wá síbi àpèjẹ lè pinnu pé àwọn kò ní mutí rárá . 
 Ọ̀pọ̀ orílẹ̀ - èdè ló ní òfin tó sọ iye ọjọ́ orí téèyàn gbọ́dọ̀ jẹ́ kó tó lè mutí , àwọn Kristẹni sì gbọ́dọ̀ ṣègbọràn sí òfin ìjọba àní bí òfin ọ̀hún bá tiẹ̀ jọ pé ó le jù pàápàá . — Róòmù 13 : 5 . 
 ( a ) Tá a bá fẹ́ gbọ́ orin níbi àpèjẹ kan , kí nìdí tó fi ṣe pàtàkì pé kẹ́ni tó pe àpèjẹ náà yan orin tó bójú mu ? 
 ( b ) Tá a bá fẹ́ jó níbi àpèjẹ kan , ọ̀nà wo la lè gbà ṣe é láìṣe àṣejù ? 
 Ẹni tó pe àpèjẹ náà gbọ́dọ̀ rí i dájú pé orin , ijó tàbí ohunkóhun tí wọ́n bá fẹ́ ṣe níbẹ̀ bá ìlànà Kristẹni mu . 
 Ó ní irú orin tẹ́nì kọ̀ọ̀kan fẹ́ràn , oríṣiríṣi orin ló sì wà . 
 Àmọ́ ṣá o , ohun tí ọ̀pọ̀ orin tó wà lóde òní dá lé lórí ni ẹ̀mí ọ̀tẹ̀ , ìṣekúṣe àti ìwà ipá . 
 Èèyàn gbọ́dọ̀ yan orin tó dára . 
 Pé orin kan tuni lára kò túmọ̀ sí pé ó bójú mu . 
 Bákan náà ni orin ọlọ́rọ̀kọrọ̀ tàbí orin arunisókè , tó ń pariwo gèè tàbí tí ìlù rẹ̀ ń dún lákọlákọ kò bójú mu . 
 Má ṣe fi yíyan orin tó dára níbi àpèjẹ sí ìkáwọ́ ẹni tí kò tíì mọ̀ pé kò yẹ kí orin máa dún fatafata . 
 Ijó tí kò bójú mu tó ń múni gbọn ìbàdí àti ọmú máa ń gbé ìṣekúṣe lárugẹ , ó sì dájú pé irú ijó bẹ́ẹ̀ kò yẹ Kristẹni . — 1 Tímótì 2 : 8 - 10 . 
 Báwo làwọn òbí ṣe lè dáàbò bo àwọn ọmọ wọn tó bá dọ̀rọ̀ lílọ síbi àpèjẹ ? 
 Ó yẹ káwọn òbí tó jẹ́ Kristẹni wádìí ohun tí wọ́n fẹ́ ṣe níbi àpèjẹ tí wọ́n pe àwọn ọmọ wọn sí . 
 Lọ́pọ̀ ìgbà , ó bọ́gbọ́n mu pé kí wọ́n bá wọn lọ . 
 Ó bani nínú jẹ́ pé àwọn òbí kan ti gba àwọn ọmọ wọn láyè láti lọ sáwọn àpèjẹ tí kò sí àbójútó níbẹ̀ , tí ìyẹn sì ti mú kí àwọn kan lára àwọn tó wà níbẹ̀ dẹni tó lọ́wọ́ nínú ìṣekúṣe tàbí àwọn ìwà tí kò tọ́ . 
 Àní , ká láwọn ọ̀dọ́ náà tiẹ̀ ti fẹ́rẹ̀ẹ́ tó ọmọ ogún ọdún pàápàá , tí wọ́n sì ti fi hàn pé àwọn jẹ́ ẹni tó ṣeé fọkàn tán , síbẹ̀ , ó ṣì yẹ ká ràn wọ́n lọ́wọ́ láti “ sá fún àwọn ìfẹ́ - ọkàn tí ó máa ń bá ìgbà èwe rìn . ” — 2 Tímótì 2 : 22 . 
 Kókó pàtàkì wo ló máa jẹ́ ká gbájú mọ́ ohun tó yẹ ká ‘ kọ́kọ́ máa wá ’ ? 
 Ṣíṣe eré ìnàjú tó dára lẹ́ẹ̀kọ̀ọ̀kan ń mú kéèyàn túbọ̀ gbádùn ìgbésí ayé . 
 Jèhófà kò fi irú ìgbádùn bẹ́ẹ̀ dù wá , àmọ́ ká sòótọ́ , àwa náà mọ̀ pé àwọn eré ìnàjú wọ̀nyí kò lè ràn wá lọ́wọ́ láti kó ọrọ̀ tẹ̀mí jọ sí ọ̀run . 
 Jésù ran àwọn ọmọ ẹ̀yìn rẹ̀ lọ́wọ́ láti lóye pé “ wíwá ìjọba náà àti òdodo [ Ọlọ́run ] lákọ̀ọ́kọ́ ” lohun tó ṣe pàtàkì jù lọ nígbèésí ayé ẹni , kì í ṣe ohun tí a ó jẹ tàbí ohun tí a ó mu , tàbí ohun tí a ó wọ̀ , “ ìwọ̀nyí [ sì ] ni nǹkan tí àwọn orílẹ̀ - èdè ń fi ìháragàgà lépa . ” — Mátíù 6 : 31 - 34 . 
 Àwọn ohun rere wo ló yẹ káwọn olóòótọ́ ìránṣẹ́ Jèhófà máa wọ̀nà fún látọ̀dọ̀ Olùpèsè Ńlá náà ? 
 Láìsí àní - àní , yálà ‘ à ń jẹ tàbí à ń mu tàbí à ń ṣe ohunkóhun mìíràn , ’ a lè ṣe “ ohun gbogbo fún ògo Ọlọ́run , ” tí a ó sì máa dúpẹ́ lọ́wọ́ Olùpèsè Ńlá tó fún wa ní gbogbo ohun rere tí à ń gbádùn bó ṣe tọ́ àti bó ṣe yẹ . 
 Nínú Párádísè tó máa dé láìpẹ́ , àkókò á wà rẹpẹtẹ láti gbádùn àwọn ohun tí Jèhófà pèsè . 
 À ó sì tún gbádùn ìbákẹ́gbẹ́ alárinrin pẹ̀lú gbogbo àwọn tó ń ṣe ohun tí Ọlọ́run ní ká ṣe . — Sáàmù 145 : 16 ; Aísáyà 25 : 6 ; 2 Kọ́ríńtì 7 : 1 . 
 Ǹjẹ́ O Rántí ? 
 • Kí nìdí tó fi ṣòro fáwọn Kristẹni láti rí eré ìnàjú tó dára lóde òní ? 
 • Irú àwọn eré ìnàjú wo ló dára táwọn ìdílé Kristẹni lè ṣe ? 
 • Nígbà tá a bá ń gbádùn eré ìnàjú tó dára , kí làwọn ohun tó yẹ ká fi sọ́kàn , kí sì làwọn ohun tó yẹ ká yẹra fún ? 
 [ Àwòrán tó wà ní ojú ìwé 18 ] 
 Yan eré ìnàjú tó ń ṣeni láǹfààní 
 [ Àwọn àwòrán tó wà ní ojú ìwé 19 ] 
 Irú àwọn eré ìnàjú wo làwọn Kristẹni kì í lọ́wọ́ sí ? 
 ‘ Ẹ Pa Agbára Ìmòye Yín Mọ́ Délẹ̀délẹ̀ ’ 
 “ Ẹnikẹ́ni tí ó jẹ́ aláìní ìrírí ń ní ìgbàgbọ́ nínú gbogbo ọ̀rọ̀ , ṣùgbọ́n afọgbọ́nhùwà máa ń ronú nípa àwọn ìṣísẹ̀ ara rẹ̀ . ” — ÒWE 14 : 15 . 
 1 , 2 . ( a ) Ẹ̀kọ́ wo la rí kọ́ nínú ohun tó ṣẹlẹ̀ sí Lọ́ọ̀tì ní Sódómù ? 
 ( b ) Kí lohun tí gbólóhùn náà “ pa agbára ìmòye [ rẹ ] mọ́ ” túmọ̀ sí ? 
 NÍGBÀ tí Ábúráhámù fún Lọ́ọ̀tì láǹfààní pé kó kọ́kọ́ yan ilẹ̀ tó wù ú , ilẹ̀ tó lómi dáadáa tó dà “ bí ọgbà Jèhófà ” ló wu Lọ́ọ̀tì . 
 Níwọ̀n bí “ Lọ́ọ̀tì [ ti ] yan gbogbo Àgbègbè Jọ́dánì fún ara rẹ̀ ” tó sì tẹ̀dó sẹ́bàá Sódómù , ó ní láti jẹ́ pé ibẹ̀ yẹn ni ibi tó dára jù lọ tóun àti ìdílé rẹ̀ lè fìdí kalẹ̀ sí . 
 Àmọ́ ṣá o , gbogbo ohun tó ń dán kọ́ ni wúrà , nítorí pé “ àwọn ọkùnrin Sódómù [ tí wọ́n ] burú , [ tí ] wọ́n sì jẹ́ ẹlẹ́ṣẹ̀ paraku sí Jèhófà ” ló ń gbé itòsí ibẹ̀ . 
 Bí àjálù ti ń gorí àjálù , ohun kékeré kọ́ ni Lọ́ọ̀tì àti ìdílé rẹ̀ wá pàdánù . 
 Níkẹyìn , òun àtàwọn ọmọbìnrin rẹ̀ wá dẹni tó ń gbé inú ihò àpáta . 
 Ohun tó dára gan - an lójú rẹ̀ níbẹ̀rẹ̀ wá di ohun tí kò dára mọ́ . 
 Àríkọ́gbọ́n lohun tó ṣẹlẹ̀ sí Lọ́ọ̀tì jẹ́ fáwọn ìránṣẹ́ Ọlọ́run lónìí . 
 Tá a bá fẹ́ ṣe ìpinnu , a gbọ́dọ̀ kíyè sí àwọn jàǹbá tó lè tẹ̀yìn rẹ̀ yọ ká sì ṣọ́ra káwọn ohun tó bá kọ́kọ́ dà bíi pé ó dára lójú wa má bàa mú wa ṣìnà . 
 Abájọ tí Ọ̀rọ̀ Ọlọ́run fi rọ̀ wá pé : “ Ẹ pa agbára ìmòye yín mọ́ lọ́nà pípé pérépéré . ” 
 ( 1 Pétérù1 : 13 ) Ohun tí ọ̀rọ̀ Gíríìkì tí wọ́n tú sí “ pa agbára ìmòye [ rẹ ] mọ́ ” túmọ̀ sí ni “ kéèyàn jẹ́ aláròjinlẹ̀ . ” 
 Gẹ́gẹ́ bí R . 
 C . 
 H . 
 Lenski tó jẹ́ ọ̀jọ̀gbọ́n nínú ẹ̀kọ́ Bíbélì ti wí , jíjẹ́ aláròjinlẹ̀ túmọ̀ sí “ kéèyàn jẹ́ ẹni tó fara balẹ̀ , tí kì í ṣe wàdùwàdù , tó máa ń gbé ọ̀ràn yẹ̀ wò dáadáa , téyìí sì ń mú kó ṣe ìpinnu tó tọ́ . ” 
 Ẹ jẹ́ ká gbé àwọn ipò kan yẹ̀ wò tó gba pé ká jẹ́ ẹni tó ń ronú jinlẹ̀ . 
 Ronú Dáadáa Tí Wọ́n Bá Fi Okòwò Kan Lọ̀ Ọ́ 
 Kí nìdí tó fi yẹ ká ṣọ́ra tí wọ́n bá fi okòwò kan lọ̀ wá ? 
 Ká ní ẹnì kan tó o fọkàn tán fi okòwò kan lọ̀ ọ́ , bóyá ẹni tẹ́ ẹ tiẹ̀ jọ ń sin Jèhófà lonítọ̀hún . 
 Ẹni náà ń fọwọ́ sọ̀yà pé okòwò náà yóò mówó gọbọi wá , ó sì ń rọ̀ ọ́ gidigidi pé kó o tètè gba iṣẹ́ náà kó o má bàa jẹ́ kí àǹfààní náà bọ́ mọ́ ọ lọ́wọ́ . 
 O lè bẹ̀rẹ̀ sí í rò ó pé iṣẹ́ náà á mú kí ìgbésí ayé rẹ àti ti ìdílé rẹ túbọ̀ dára sí i , àní o tiẹ̀ tún lè máa rò ó pé èyí yóò mú kó o lè lo àkókò tó pọ̀ sí i lẹ́nu iṣẹ́ òjíṣẹ́ Kristẹni . 
 Àmọ́ ṣá o , Òwe 14 : 15 kìlọ̀ pé : “ Ẹnikẹ́ni tí ó jẹ́ aláìní ìrírí ń ní ìgbàgbọ́ nínú gbogbo ọ̀rọ̀ , ṣùgbọ́n afọgbọ́nhùwà máa ń ronú nípa àwọn ìṣísẹ̀ ara rẹ̀ . ” 
 Ìdùnnú pé èèyàn fẹ́ bẹ̀rẹ̀ okòwò tuntun lè máà jẹ́ kéèyàn rí àdánù tó lè tibẹ̀ wá , èèyàn sì lè gbójú fo àwọn ewu ibẹ̀ dá àti ohun tó ṣeé ṣe kó jẹ́ àbájáde okòwò náà lọ́jọ́ iwájú . 
 Nírú ipò yìí , ẹ ò rí i pé ó yẹ kéèyàn jẹ́ aláròjinlẹ̀ ! 
 Báwo la ṣe lè ‘ ronú nípa ìṣísẹ̀ wa ’ nígbà tá a bá ń gbé okòwò kan tí wọ́n fi lọ̀ wá yẹ̀ wò ? 
 Olóye èèyàn áfara balẹ̀ gbé okòwò kan tí wọ́n bá fi lọ̀ ọ́ yẹ̀ wò kó tó ó tẹ́wọ́ gbà á . 
 Irú àgbéyẹ̀wò bẹ́ẹ̀ sábà máa ń jẹ́ kéèyàn rí àwọn ewu tó wà níbẹ̀ kedere . 
 Gbé ipò yìí yẹ̀ wò ná : Ẹnì kan fẹ́ kó o yá òun lówó nítorí okòwò tó fẹ́ ṣe , ó sì sọ pé òun á fún ọ ní èrè gọbọi tó o bá lè yá òun lówó náà . 
 Ohun tó fi lọ̀ ọ́ náà lè wù ọ́ gan - an , àmọ́ àwọn ewu wo ló wà níbẹ̀ ? 
 Ṣé ẹni tó fẹ́ yá owó náà gbà láti sàn án padà tí okòwò náà bá tiẹ̀ forí ṣánpọ́n àbí kìkì ìgbà tí okòwò náà bá yọrí sí rere nìkan lẹni náà máa san owó ọ̀hún padà ? 
 Lédè mìíràn , ṣé wàá lè fara mọ́ ọn tówó rẹ bá wọgbó bí okòwò náà bá lọ forí ṣánpọ́n ? 
 O tún lè béèrè pé : “ Kí nìdí tí kò fi lọ yáwó náà ní báńkì tó fi jẹ́ pé ọ̀dọ̀ mi ló wá ? 
 Ṣé kì í ṣe pé àwọn báńkì wò ó pé ewu tó rọ̀ mọ́ okòwò náà ti pọ̀ jù ? ” 
 Fífarabalẹ̀ ronú lórí àwọn ewu tó wà níbẹ̀ yóò jẹ́ kó o lè mọ̀ bóyá kó o gba ohun tó fi lọ̀ ọ́ náà tàbí kó o má gbà á . — Òwe 13 : 16 ; 22 : 3 . 
 ( a ) Ohun tó bọ́gbọ́n mu wo ni Jeremáyà ṣe nígbà tó ra ilẹ̀ kan ? 
 ( b ) Kí nìdí tó fi dára láti ṣe ìwé àdéhùn fún gbogbo ètò okòwò ? 
 Nígbà tí wòlíì Jeremáyà ra ilẹ̀ kan lọ́wọ́ mọ̀lẹ́bí rẹ̀ tó jẹ́ olùjọsìn Jèhófà bíi tirẹ̀ , ó ṣe ìwé lórí ilẹ̀ tó rà náà níwájú àwọn ẹlẹ́rìí . 
 Ọlọ́gbọ́n èèyàn yóò rí i pé gbogbo ètò tóun ṣe nípa okòwò kan , títí kan okòwò tó ṣe pẹ̀lú mọ̀lẹ́bí tàbí àwọn tí wọ́n jọ jẹ́ olùjọsìn Ọlọ́run ló wà nínú ìwé àdéhùn . 
 * Ìwé àdéhùn tá a kọ dáadáa tó sì ṣe kedere kò ní jẹ́ kí èdèkòyédè wáyé bẹ́ẹ̀ sì ni kò ní jẹ́ kí ìyapa wà . 
 Àmọ́ , àìsí ìwé àdéhùn ló sábà máa ń dá kún ìṣòro nígbà tí ọ̀rọ̀ okòwò bá dá wàhálà sílẹ̀ láàárín àwọn ìránṣẹ́ Jèhófà . 
 Ó bani nínú jẹ́ pé irú àwọn ìṣòro bẹ́ẹ̀ lè fa ìbànújẹ́ ọkàn , ìkùnsínú , àní ó tiẹ̀ lè mú kéèyàn pàdánù àjọṣe rẹ̀ pẹ̀lú Ọlọ́run pàápàá . 
 Kí nìdí tó fi yẹ ká yẹra fún ojúkòkòrò ? 
 A tún gbọ́dọ̀ ṣọ́ra fún ojúkòkòrò . 
 Ìrètí láti rí èrè gọbọi nínú okòwò kan lè máà jẹ́ kéèyàn rí àwọn ewu tó wà nínú àwọn okòwò tí kò fi bẹ́ẹ̀ dára . 
 Kódà , àwọn kan tí wọ́n ti láwọn àǹfààní pàtàkì nínú iṣẹ́ ìsìn Jèhófà ti kó sínú páńpẹ́ yìí . 
 Ọ̀rọ̀ Ọlọ́run kìlọ̀ fún wa pé : “ Kí ọ̀nà ìgbésí ayé yín wà láìsí ìfẹ́ owó , bí ẹ ti ń ní ìtẹ́lọ́rùn pẹ̀lú àwọn nǹkan ìsinsìnyí . ” 
 Nígbà tí Kristẹni kan bá ń gbé ọ̀rọ̀ okòwò kan yẹ̀ wò , ó yẹ kó ronú pé , ‘ Ṣé ó tiẹ̀ pọn dandan kí n ṣe òwò náà ni ? ’ 
 Tá a bá rọra ń gbé ìgbésí ayé wa , tá ò lépa ọrọ̀ , tá a sì gbájú mọ́ ìjọsìn Jèhófà , a óò bọ́ lọ́wọ́ “ onírúurú ohun aṣeniléṣe gbogbo . ” — 1 Tímótì 6 : 6 - 10 . 
 Ìṣòro Tó Dojú Kọ Àwọn Kristẹni Tí Kò Tíì Ṣègbéyàwó 
 ( a ) Àwọn ìṣòro wo lọ̀pọ̀ àwọn tí kò tíì ṣègbéyàwó dojú kọ ? 
 ( b ) Báwo lọ̀ràn ẹni tá a fẹ́ fi ṣe ọkọ tàbí aya ṣe kan ìṣòtítọ́ wa sí Ọlọ́run ? 
 Ọ̀pọ̀ àwọn ìránṣẹ́ Jèhófà ló wù láti ṣègbéyàwó àmọ́ tí wọn ò rí ẹní tó tẹ́ wọn lọ́rùn . 
 Láwọn ilẹ̀ kan , ó máa ń wu àwọn kan láti ṣègbéyàwó nítorí pé ọ̀pọ̀ èèyàn ń ṣe é . 
 Àmọ́ , wọ́n lè máà tíì rí ẹni tó wù wọ́n láàárín àwọn tá a jọ jẹ́ onígbàgbọ́ . 
 Síbẹ̀ , àwọn Kristẹni mọ̀ pé ṣíṣègbọràn sí àṣẹ Bíbélì pé ká gbéyàwó “ kìkì nínú Olúwa ” fi hàn pé a jẹ́ olóòótọ́ sí Jèhófà . 
 Àwọn Kristẹni tí kò tíì ṣègbéyàwó gbọ́dọ̀ jẹ́ ẹni tó ń ronú jinlẹ̀ kí àwọn ìṣòro àti àdánwò tó dojú kọ wọ́n má bàa mú wọn juwọ́ sílẹ̀ . 
 Ìṣòro wo ni Ṣúlámáítì dojú kọ , báwo sì làwọn obìnrin tó jẹ́ Kristẹni lónìí ṣe dojú kọ irú ìṣòro yẹn ? 
 Nínú Orin Sólómọ́nì , ojú ọba Sólómọ́nì wà lára ọmọbìnrin kan tó ń jẹ́ Ṣúlámáítì tó wá láti ìgbèríko . 
 Ọba yìí fẹ́ fi ọrọ̀ , ipò iyì , àti ọ̀rọ̀ dídùn fà á mọ́ra , bó tilẹ̀ jẹ́ pé ìfẹ́ ọ̀dọ́kùnrin kan ti wà lọ́kàn ọmọbìnrin náà . 
 Bó o bá jẹ́ Kristẹni obìnrin , ẹnì kan lè máa fa ojú rẹ mọ́ra , kó o má sì nífẹ̀ẹ́ sí i . 
 Ẹnì kan níbi iṣẹ́ rẹ , bóyá ẹni tó wà nípò àṣẹ , lè máa yìn ọ́ , ó lè máa ṣe ojú rere sí ọ , kó sì máa wá ọ̀nà láti wà pẹ̀lú rẹ . 
 Ṣọ́ra fún ọgbọ́n ẹ̀wẹ́ tó ń dá láti fa ojú rẹ mọ́ra lọ́nà yẹn . 
 Bó tilẹ̀ jẹ́ pé kì í ṣe gbogbo ìgbà ló máa ń jẹ́ pé ọ̀rọ̀ ìfẹ́ tàbí ìṣekúṣe lonítọ̀hún ní lọ́kàn , àmọ́ ọ̀pọ̀ ìgbà ló jẹ́ pé ohun tó máa wà lọ́kàn rẹ̀ nìyẹn . 
 Jẹ́ “ ògiri ” bíi ti omidan Ṣúlámáítì . 
 Má ṣe fàyè gba irú ìfajú - ẹni - mọ́ra bẹ́ẹ̀ rárá . 
 Àtìgbà tí wọ́n bá ti gbà ọ́ síṣẹ́ ni kó o ti jẹ́ káwọn tẹ́ ẹ jọ ń ṣiṣẹ́ mọ̀ pé Ẹlẹ́rìí Jèhófà ni ọ́ , kó o sì máa lo àǹfààní tó o bá ní láti wàásù fún wọn . 
 Ìyẹn yóò dáàbò bò ọ́ . 
 Àwọn ewu wo ló wà nínú kéèyàn bẹ̀rẹ̀ sí bá àjèjì dọ́rẹ̀ẹ́ lórí Íńtánẹ́ẹ̀tì ? 
 ( Tún wo àpótí tó wà lójú ìwé 25 . ) 
 Àwọn ìkànnì Íńtánẹ́ẹ̀tì tí wọ́n yà sọ́tọ̀ fáwọn mò - ń - wọ́kọ àti mò - ń - wáya ti wá pọ̀ gan - an báyìí . 
 Àwọn èèyàn kan ń wo èyí bí ọ̀nà kan láti gbà mọ àwọn èèyàn tí wọn ì bá má mọ̀ láé . 
 Àmọ́ ṣá o , bíbẹ̀rẹ̀ sí dọ́rẹ̀ẹ́ láìronú jinlẹ̀ pẹ̀lú ẹnì kan tó jẹ́ àjèjì léwu gan - an . 
 Ó ṣòro láti mọ irú ẹni tẹ́nì kan jẹ́ lórí Íńtánẹ́ẹ̀tì . 
 Kì í ṣe gbogbo ẹni tó sọ pé ìránṣẹ́ Jèhófà lòun ló jẹ́ bẹ́ẹ̀ lóòótọ́ . 
 Síwájú sí i , ọkàn èèyàn lè tètè fà mọ́ ẹni téèyàn ń fẹ́ lórí Íńtánẹ́ẹ̀tì , ìyẹn sì lè mú kéèyàn máa fojú pa àwọn ohun tó yẹ kéèyàn kíyè sí rẹ́ . 
 Yálà nípasẹ̀ Íńtánẹ́ẹ̀tì tàbí láwọn ọ̀nà mìíràn , kò bọ́gbọ́n mu láti bẹ̀rẹ̀ sí í dọ́rẹ̀ẹ́ pẹ̀lú ẹni téèyàn ò fi bẹ́ẹ̀ mọ̀ . — 1 Kọ́ríńtì 15 : 33 . 
 Báwo la ṣe lè fún àwọn Kristẹni tá a jọ jẹ́ onígbàgbọ́ tí wọn kò tíì ṣègbéyàwó níṣìírí ? 
 Jèhófà “ jẹ́ oníjẹ̀lẹ́ńkẹ́ gidigidi nínú ìfẹ́ni ” fáwọn ìránṣẹ́ rẹ̀ . 
 Ó mọ̀ pé àwọn ìṣòro tó ń dojú kọ àwọn Kristẹni tí kò tíì ṣègbéyàwó tí kò sì wù wọ́n láti wà bẹ́ẹ̀ máa ń bà wọ́n lọ́kàn jẹ́ nígbà mìíràn , ó sì mọyì ìṣòtítọ́ wọn . 
 Báwo làwọn tó yí wọn ká ṣe lè fún wọn níṣìírí ? 
 Ó yẹ ká máa yìn wọ́n déédéé nítorí ìgbọ́ràn wọn àti ẹ̀mí ìfara - ẹni - rúbọ tí wọ́n ní . 
 A tún lè pè wọ́n síbi ìkórajọ kan tá a ṣètò láti gbé ara wa ró . 
 Ǹjẹ́ o ti ṣe irú nǹkan bẹ́ẹ̀ láìpẹ́ yìí ? 
 Síwájú sí i , a lè máa gbàdúrà fún wọn , ká máa bẹ Jèhófà pé kó ràn wọ́n lọ́wọ́ kí wọ́n lè dúró nínú Ọ̀rọ̀ Ọlọ́run kí wọ́n sì máa sìn ín tayọ̀tayọ̀ . 
 Ẹ jẹ́ ká máa fi ìfẹ́ tó jinlẹ̀ hàn sí àwọn olùṣòtítọ́ wọ̀nyí , ká máa fi hàn pé a mọyì wọn bí Jèhófà ṣe mọyì wọn . — Sáàmù 37 : 28 . 
 Bá A Ṣe Lè Bójú Tó Ọ̀ràn Àìlera 
 Àwọn ìṣòro wo ni àìsàn tó le gan - an lè mú wá ? 
 Ó máa ń bani nínú jẹ́ nígbà táwa tàbí èèyàn wa bá ní àìlera ara tó le gan - an ! 
 Ó ṣe pàtàkì pé ká rọ̀ mọ́ ìlànà Ìwé Mímọ́ bá a ti ń wá ọ̀nà láti rí ìwòsàn . 
 Bí àpẹẹrẹ , àwọn Kristẹni gbọ́dọ̀ ṣọ́ra , kí wọ́n rí i pé àwọn ṣègbọràn sí àṣẹ Bíbélì tó sọ pé ká ta kété sí ẹ̀jẹ̀ , kí wọ́n sì yẹra fún àwọn ìlànà àyẹ̀wò tàbí ìtọ́jú ara tó ní ìbẹ́mìílò nínú . 
 Àmọ́ ṣá o , ní ti àwọn tí kò mọ̀ nípa ìṣègùn , gbígbé oríṣiríṣi ìtọ́jú yẹ̀ wò lè pin wọ́n lẹ́mìí kó sì máa dáyà já wọn . 
 Kí ló máa ràn wá lọ́wọ́ láti ronú jinlẹ̀ ? 
 Kí ló máa jẹ́ kí Kristẹni kan ṣe ohun tó bójú mu nígbà tó bá ń gbé onírúurú ìtọ́jú ara yẹ̀ wò ? 
 “ Afọgbọ́nhùwà máa ń ronú nípa àwọn ìṣísẹ̀ ara rẹ̀ ” nípa ṣíṣe ìwádìí nínú Bíbélì àtàwọn ìwé tá a fi ń kẹ́kọ̀ọ́ Bíbélì . 
 Láwọn apá ibì kan láyé , tí àwọn dókítà àtàwọn ilé ìwòsàn kò fi bẹ́ẹ̀ pọ̀ sí , ó lè jẹ́ kìkì oògùn ìbílẹ̀ tí wọ́n fi ewé àtegbò ṣe nìkan ni wọ́n fi ń wo aláìsàn . 
 Bá a bá ń gbèrò láti lo irú ìtọ́jú bẹ́ẹ̀ , a lè rí àwọn ohun tó máa ràn wá lọ́wọ́ nínú Ilé - Ìṣọ́nà ti April 15 , 1987 , ojú ìwé 26 sí 29 . 
 Ó sọ àwọn ewu tó wà níbẹ̀ fún wa . 
 Bí àpẹẹrẹ , ó yẹ́ ká wádìí àwọn nǹkan bíi : Ǹjẹ́ oníṣègùn náà máa ń bá ẹ̀mí lò ? 
 Ǹjẹ́ ọ̀nà tó ń gbà tọ́jú aláìsàn fi hàn pé ó gbà gbọ́ pé àwọn òrìṣà tó ń bínú ( ìyẹn ẹ̀mí àwọn baba - ńlá ) tàbí àwọn ọ̀tá tó ń lo agbára òkùnkùn ló ń fa àìsàn àti ikú ? 
 Ṣé ó máa ń ṣe ẹbọ , àbí ó máa ń pọfọ̀ tàbí ó máa ń lọ́wọ́ nínú àwọn ààtò ìbẹ́mìílò mìíràn tó bá fẹ́ ṣe oògùn tàbí tó fẹ́ sọ bí wọ́n ṣe máa lò ó ? 
 Irú ìwádìí bẹ́ẹ̀ yóò ràn wá lọ́wọ́ láti ṣègbọràn sí ìmọ̀ràn onímìísí náà pé : “ Ẹ máa wádìí ohun gbogbo dájú ; ẹ di ohun tí ó dára lọ́pọ̀lọpọ̀ mú ṣinṣin . ” 
 * Èyí yóò ràn wá lọ́wọ́ láti mọ irú ìwòsàn tó yẹ ká gbà . 
 13 , 14 . ( a ) Báwo la ṣe lè fi hàn pé èrò wa kò pọ̀n sápá kan nígbà tá a bá ń bójú tó ìlera wa ? 
 ( b ) Kí nìdí ta a fi nílò ìfòyebánilò nígbà tá a bá ń bá àwọn ẹlòmíràn sọ̀rọ̀ nípa ìlera àti ìtọ́jú ara ? 
 A nílò òye nínú gbogbo ohun tá à ń ṣe nígbèésí ayé wa , títí kan ọ̀rọ̀ ìtọ́jú ara wa . 
 Bíbójútó ìlera wa lọ́nà tó bójú mu fi hàn pé a mọrírì bí ẹ̀bùn ìwàláàyè ti ṣeyebíye tó . 
 Òótọ́ ni pé nígbà tá a bá ní àìlera ara kan , ó máa ń gba àfiyèsí wa gan - an . 
 Àmọ́ ṣá o , èèyàn ò lè ní ìlera pípé nísinsìnyí àyàfi tí àkókò Ọlọ́run bá tó láti ‘ wo àwọn orílẹ̀ - èdè sàn . ’ 
 A ò gbọ́dọ̀ jẹ́ kí ọ̀rọ̀ ìlera gbà wá lọ́kàn débi pé ohun tẹ̀mí tá a gbà pé ó ṣe pàtàkì jù lọ á wá di ohun tá a pa tì . — Mátíù 5 : 3 ; Fílípì 1 : 10 . 
 Ó tún yẹ ká ní èrò tí kò pọ̀n sápá kan nígbà tá a bá ń bá àwọn mìíràn sọ̀rọ̀ nípa ọ̀rọ̀ ìlera àti ọ̀rọ̀ ìtọ́jú ara . 
 Kókó ọ̀rọ̀ yìí kò gbọ́dọ̀ jẹ́ ohun tí a ó máa sọ̀rọ̀ nípa rẹ̀ ṣáá nígbà tá a bá pé jọ fún oúnjẹ tẹ̀mí láwọn ìpàdé àti àpéjọ wa . 
 Síwájú sí i , ìpinnu tẹ́nì kan ṣe nípa ọ̀rọ̀ ìtọ́jú ara sábà máa ń wé mọ́ ìlànà Bíbélì , ẹ̀rí ọkàn ẹni náà àti àjọṣe rẹ̀ pẹ̀lú Jèhófà . 
 Nítorí náà , kò ní fi hàn pé a nífẹ̀ẹ́ tá a bá fẹ́ kí onígbàgbọ́ bíi tiwa kan gba èrò wa tipátipá tàbí tí à ń fúngun mọ́ ọn , tá ò jẹ́ kó tẹ̀ lé ohun tí ẹ̀rí ọkàn rẹ̀ ń sọ fún un . 
 Bó tilẹ̀ jẹ́ pé a lè lọ bá àwọn tó túbọ̀ lóye nínú ìjọ pé kí wọ́n ràn wá lọ́wọ́ , síbẹ̀ Kristẹni kọ̀ọ̀kan ló máa ‘ ru ẹrù ara rẹ̀ ’ láti ṣe ìpinnu tó tọ́ àti pé “ olúkúlùkù wa ni yóò ṣe ìjíhìn ara rẹ̀ fún Ọlọ́run . ” — Gálátíà 6 : 5 ; Róòmù 14 : 12 , 22 , 23 . 
 Nígbà Tá A Bá Ní Ìdààmú Ọkàn 
 Báwo ni ìdààmú ọkàn ṣe lè nípa lórí wa ? 
 Ìdààmú ọkàn lè mú káwọn olóòótọ́ ìránṣẹ́ Jèhófà pàápàá sọ ohun tí kò bọ́gbọ́n mu tàbí kí wọ́n ṣe ohun tí kò bójú mu . 
 Nígbà tí Jóòbù wà nínú àdánwò tó le gan - an , ó bẹ̀rẹ̀ sí í ní èrò tó lòdì , Jèhófà sì ní láti tọ́ ìrònú rẹ̀ sọ́nà . 
 Bó tilẹ̀ jẹ́ pé ‘ Mósè fi gbọ̀ọ̀rọ̀ - gbọọrọ jẹ́ ọlọ́kàn tútù jù lọ nínú gbogbo ènìyàn tí ó wà ní orí ilẹ̀ , ’ nígbà kan , wọ́n mú un bínú ó sì fìbínú sọ̀rọ̀ . 
 Dáfídì kó ara rẹ̀ níjàánu gan - an , ìdí nìyẹn tí kò fi pa Sọ́ọ̀lù Ọba . 
 Àmọ́ nígbà tí Nábálì fàbùkù kàn án , tó sọ̀kò ọ̀rọ̀ sáwọn ọkùnrin tí Dáfídì rán sí i , ńṣe ni Dáfídì gbaná jẹ tó sì fẹ́rẹ̀ẹ́ ṣìwà hù . 
 Ọpẹ́lọpẹ́ pé Ábígẹ́lì dá sí ọ̀ràn náà , èyí tó pe orí Dáfídì wálé tó sì yọ ọ́ nínú àṣìṣe ńlá tí ì bá ṣe . — 1 Sámúẹ́lì 24 : 2 - 7 ; 25 : 9 - 13 , 32 , 33 . 
 Kí ló lè ràn wá lọ́wọ́ láti yẹra fún híhùwà láìronú jinlẹ̀ ? 
 Àwa náà lè ní ìdààmú ọkàn tó lè mú kéèyàn ṣìwà hù . 
 Fífarabalẹ̀ gbé èrò àwọn mìíràn yẹ̀ wò bí Dáfídì ti ṣe lè ràn wá lọ́wọ́ láti má ṣe ṣìwà hù ká sì dẹ́ṣẹ̀ . 
 Síwájú sí i , Ọ̀rọ̀ Ọlọ́run gbà wá nímọ̀ràn pé : “ Kí inú yín ru , ṣùgbọ́n ẹ má ṣẹ̀ . 
 Ẹ sọ ohun tí ẹ ní í sọ ní ọkàn - àyà yín , lórí ibùsùn yín , kí ẹ sì dákẹ́ jẹ́ẹ́ . ” 
 Bó bá ṣe lè ṣeé ṣe tó , ohun tó bọ́gbọ́n mu ni pé ká ní sùúrù títí tára wa á fi balẹ̀ ká tó ṣe ohunkóhun tàbí ká tó ṣèpinnu . 
 A lè gbàdúrà àtọkànwá sí Jèhófà , “ àlàáfíà Ọlọ́run tí ó ta gbogbo ìrònú yọ yóò sì máa ṣọ́ ọkàn - àyà [ wa ] àti agbára èrò orí [ wa ] nípasẹ̀ Kristi Jésù . ” 
 Àlàáfíà Ọlọ́run yìí yóò fẹsẹ̀ wa múlẹ̀ yóò sì ràn wá lọ́wọ́ láti pa agbára ìmòye wa mọ́ délẹ̀délẹ̀ . 
 Kí nìdí tó fi yẹ ká gbẹ́kẹ̀ lé Jèhófà tá a bá fẹ́ pa agbára ìmòye wa mọ́ délẹ̀délẹ̀ ? 
 Gbogbo wa la máa ń ṣàṣìṣe láìka gbogbo ipá tá à ń sà sí láti yẹra fún ewu ká sì hùwà ọgbọ́n . 
 Ó lè ṣẹlẹ̀ pé a fẹ́ gbé ìgbésẹ̀ kan tó lè ṣàkóbá fún wa tá ò sì mọ̀ rárá . 
 Ká tún rántí pé , gẹ́gẹ́ bí ẹ̀dá èèyàn , a kò ní agbára tàbí ẹ̀tọ́ láti darí ìṣísẹ̀ ara wa àyàfi tí Jèhófà bá darí rẹ̀ . 
 Ọpẹ́ wa mà pọ̀ o , pé Ọlọ́run mú un dá wa lójú pé : “ Èmi yóò mú kí o ní ìjìnlẹ̀ òye , èmi yóò sì fún ọ ní ìtọ́ni nípa ọ̀nà tí ìwọ yóò máa tọ̀ . 
 Dájúdájú , èmi yóò fún ọ ní ìmọ̀ràn pẹ̀lú ojú mi lára rẹ . ” 
 Ó dájú pé pẹ̀lú ìrànlọ́wọ́ Jèhófà , a lè pa agbára ìmòye wa mọ́ délẹ̀délẹ̀ . 
 [ Àwọ̀n Àlàyé ìsàlẹ̀ ìwé ] 
 Tó o bá fẹ́ mọ̀ sí i nípa àkọsílẹ̀ àdéhùn okòwò , wo Ilé Ìṣọ́ , August 1 , 1997 , ojú ìwé 30 sí 31 ; Ilé - Ìṣọ́nà , November 15 , 1986 , ojú ìwé 16 - 17 ; àti Jí ! 
 July 8 , 1984 , ojú ìwé 13 sí 15 . 
 Àwa Ẹlẹ́rìí Jèhófà la tẹ̀ wọ́n jáde . 
 Irú ìwádìí yìí yóò tún ṣàǹfààní fáwọn tó ń gbé oríṣiríṣi ìtọ́jú ara tó ní àríyànjiyàn nínú yẹ̀ wò . 
 Báwo Lo Ṣe Máa Dáhùn ? 
 Báwo la ṣe lè pa agbára ìmòye wa mọ́ 
 • bí wọ́n bá fi okòwò kan lọ̀ wá ? 
 • tá a bá ń wá ẹni tá a fẹ́ fẹ́ ? 
 • tá a bá ń ṣàìsàn ? 
 • tá a bá ní ìdààmú ọkàn ? 
 [ Àpótí tó wà ní ojú ìwé 25 ] 
 Ǹjẹ́ O Lè Fọkàn Tán Ohun Tó O Rí Níbẹ̀ ? 
 Àwọn ìkéde tó fara hàn lórí àwọn ìkànnì Íńtánẹ́ẹ̀tì tó wà fáwọn mò - ń - wọ́kọ àti mò - ń - wáya ṣèkìlọ̀ tó wà nísàlẹ̀ yìí : 
 “ Bó ti wù ká sapá tó , kò sí ọ̀nà tá a fi lè mọ irú ẹni tí ẹnì kan jẹ́ gan - an . ” 
 “ A kò lè fọwọ́ sọ̀yà pé ohun tá a bá kà lórí Íńtánẹ́ẹ̀tì jóòótọ́ délẹ̀délẹ̀ tàbí pé ó ṣeé mú lò . ” 
 “ Èrò , ìmọ̀ràn , àlàyé , ìpolówó ọjà , ìsọfúnni tàbí ohun mìíràn tó wà lórí ìkànnì Íńtánẹ́ẹ̀tì [ yìí ] wá látọ̀dọ̀ àwọn tó fi wọ́n síbẹ̀ , . . . a ò sì lè gbára lé wọn pátápátá . ” 
 [ Àwòrán tó wà ní ojú ìwé 23 ] 
 “ Afọgbọ́nhùwà máa ń ronú nípa àwọn ìṣísẹ̀ ara rẹ̀ ” 
 [ Àwọn àwòrán tó wà ní ojú ìwé 24 , 25 ] 
 Báwo làwọn obìnrin tó jẹ́ Kristẹni ṣe lè fara wé omidan Ṣúlámáítì ? 
 [ Àwòrán tó wà ní ojú ìwé 26 ] 
 “ Ẹ máa wádìí ohun gbogbo dájú ; ẹ di ohun tí ó dára lọ́pọ̀lọpọ̀ mú ṣinṣin ” 
 “ Olúkúlùkù Ni Yóò Ru Ẹrù Ti Ara Rẹ̀ ” 
 “ Olúkúlùkù wa ni yóò ṣe ìjíhìn ara rẹ̀ fún Ọlọ́run . ” — Róòmù 14 : 12 . 
 Ojúṣe wo làwọn ọ̀dọ́ Hébérù mẹ́ta kan ṣe ? 
 ÀWỌN ọ̀dọ́ Hébérù mẹ́ta kan , Ṣádírákì , Méṣákì àti Àbẹ́dínígò , tó ń gbé ní Bábílónì ní ìpinnu kan láti ṣe , èyí tó jẹ́ pé ó la ikú lọ . 
 Ìpinnu náà ni pé , ṣé kí wọ́n tẹrí ba fún ère gìrìwò kan , bí òfin orílẹ̀ - èdè yẹn ṣe pa á láṣẹ ni , àbí kí wọ́n kọ̀ láti júbà ère náà kí wọ́n sì jù wọ́n sínú iná ìléru ? 
 Ìpinnu ojú ẹsẹ̀ ni , láìsí pé wọ́n ń fọ̀rọ̀ lọ ẹnikẹ́ni . 
 Kì í tiẹ̀ ṣe ohun tó yẹ kí wọ́n fọ̀rọ̀ lọ ẹnikẹ́ni lé lórí pàápàá . 
 Ojú ẹsẹ̀ ni wọ́n sọ pé : “ Kí ó di mímọ̀ fún ọ , ọba , pé àwọn ọlọ́run rẹ kì í ṣe èyí tí àwa ń sìn , àwa kì yóò sì jọ́sìn ère wúrà tí o gbé kalẹ̀ . ” 
 Àwọn Hébérù mẹ́tẹ̀ẹ̀ta yìí ru ẹrù ara wọn , ìyẹn ni pé wọ́n ṣe ojúṣe wọn nípa fífúnra wọn ṣèpinnu . 
 Ta ló gba ìpinnu ṣe fún Pílátù lórí ọ̀rọ̀ Jésù Kristi , ǹjẹ́ ìyẹn sì fi hàn pé ọwọ́ Pílátù mọ́ nínú ọ̀ràn náà ? 
 Ní nǹkan bí ọgọ́rùn - ún ọdún mẹ́fà lẹ́yìn ìgbà yẹn , àwọn kan mú ẹjọ́ Jésù wá síwájú Pọ́ńtù Pílátù , ará Róòmù tó jẹ́ gómìnà . 
 Nígbà tó wo ẹjọ́ ọ̀hún látòkèdélẹ̀ , ó dá a lójú pé Jésù ò ṣẹ̀ rárá . 
 Ṣùgbọ́n àwọn èrò tó wà níbẹ̀ ní kó ṣáà pa á . 
 Gómìnà yìí ò kọ́kọ́ gbà sí wọn lẹ́nu , àmọ́ nígbà tó yá ó fi ojúṣe rẹ̀ sílẹ̀ , ó ṣe ohun tí wọ́n wí . 
 Ó wẹ ọwọ́ rẹ̀ , ó ní : “ Ọwọ́ mi mọ́ kúrò nínú ẹ̀jẹ̀ ọkùnrin yìí . ” 
 Ó wá fi Jésù lé wọn lọ́wọ́ kí wọ́n lọ kàn án mọ́gi . 
 Dípò kí Pílátù ṣe ojúṣe rẹ̀ , kí ó fúnra rẹ̀ ṣèpinnu lórí ọ̀rọ̀ Jésù Kristi , ńṣe ló jẹ́ káwọn èèyàn gba ìpinnu ṣe fóun . 
 Bó tiẹ̀ wẹ ọwọ́ rẹ̀ jù bẹ́ẹ̀ lọ , ọwọ́ rẹ̀ ò lè mọ́ nínú pípa tó ní kí wọ́n lọ pa Jésù aláìṣẹ̀ . — Mátíù 27 : 11 - 26 ; Lúùkù 23 : 13 - 25 . 
 Kí nìdí tí kò fi yẹ ká máa jẹ́ káwọn èèyàn gba ìpinnu ṣe fún wa ? 
 Ìwọ ńkọ́ ? 
 Bí ọ̀ràn bá kan ìpinnu ṣíṣe , ṣé bíi tàwọn Hébérù mẹ́tẹ̀ẹ̀ta yẹn lo máa ń ṣe ni , àbí o máa ń jẹ́ káwọn èèyàn gba ìpinnu ṣe fún ọ ? 
 Ká sòótọ́ , ìpinnu ṣíṣe kò rọrùn . 
 Èèyàn ní láti dàgbà dénú kéèyàn tó lè ṣèpinnu tó tọ́ . 
 Bí àpẹẹrẹ , àwọn òbí ní láti máa bá àwọn ọmọ wọn kéékèèké ṣèpinnu tó dára . 
 Lóòótọ́ , ó máa ń ṣòro láti ṣèpinnu tí ọ̀ràn bá díjú tó sì tún gba pé ká gbé ọ̀pọ̀ nǹkan yẹ̀ wò . 
 Ṣùgbọ́n , ìpinnu ṣíṣe kì í ṣe ohun tó wá wúwo jù débi tí a ó fi kà á kún ara “ àwọn ẹrù ìnira ” tàbí àwọn ohun tó ń kó wàhálà báni táwọn tó “ tóótun nípa tẹ̀mí ” lè bá wa gbé . 
 Kàkà bẹ́ẹ̀ , ó jẹ́ ara àwọn ohun tí “ olúkúlùkù wa [ yóò ti ] ṣe ìjíhìn ara rẹ̀ fún Ọlọ́run . ” 
 Bíbélì sọ pé : “ Olúkúlùkù ni yóò ru ẹrù ti ara rẹ̀ . ” 
 Ṣùgbọ́n báwo la ṣe lè máa ṣe àwọn ìpinnu tó bọ́gbọ́n mu ? 
 Lákọ̀ọ́kọ́ ná , a ní láti mọ̀ dájú pé ó níbi tí òye ọmọ èèyàn mọ , ká sì tún mọ àwọn nǹkan tá a lè ṣe nípa ìyẹn . 
 Ohun Pàtàkì Tí A Ní Láti Mọ̀ 
 Ẹ̀kọ́ pàtàkì wo la rí kọ́ látinú àìgbọràn tọkọtaya àkọ́kọ́ nípa ìpinnu ṣíṣe ? 
 Ní ìbẹ̀rẹ̀ ìran èèyàn , tọkọtaya àkọ́kọ́ ṣe ìpinnu tó kó ìran èèyàn síyọnu . 
 Wọ́n mọ̀ọ́mọ̀ lọ jẹ èso igi ìmọ̀ rere àti búburú . 
 Kí ló sún wọn ṣe ìpinnu yẹn ? 
 Bíbélì sọ pé : “ Obìnrin náà rí i pé igi náà dára fún oúnjẹ àti pé ohun kan tí ojú ń yánhànhàn fún ni , bẹ́ẹ̀ ni , igi náà fani lọ́kàn mọ́ra láti wò . 
 Nítorí náà , ó mú nínú èso rẹ̀ , ó sì jẹ ẹ́ . 
 Lẹ́yìn náà , ó fún ọkọ rẹ̀ ní díẹ̀ pẹ̀lú nígbà tí ó wà pẹ̀lú rẹ̀ , òun náà sì jẹ ẹ́ . ” 
 Ìfẹ́ ìmọtara - ẹni - nìkan ló sún Éfà ṣe ìpinnu yẹn . 
 Ohun tó sì ṣe ló mú kí Ádámù náà ṣàìgbọràn . 
 Bí ẹ̀ṣẹ̀ àti ikú ṣe “ tàn dé ọ̀dọ̀ gbogbo èèyàn ” nìyẹn . 
 Ó yẹ kí àìgbọràn Ádámù àti Éfà kọ́ wa lẹ́kọ̀ọ́ pàtàkì kan nípa ibi tí òye ọmọ èèyàn mọ . 
 Ẹ̀kọ́ yẹn ni pé : Tí àwa ọmọ èèyàn ò bá máa tẹ̀ lé ìtọ́sọ́nà Ọlọ́run nígbà gbogbo , ìpinnu tí kò tọ̀nà la óò máa ṣe . 
 Báwo ni Jèhófà ṣe ń tọ́ wa sọ́nà , kí la sì ní láti ṣe láti lè jàǹfààní rẹ̀ ? 
 A dúpẹ́ gan - an ni pé Jèhófà Ọlọ́run ń tọ́ wa sọ́nà ! 
 Ìwé Mímọ́ sọ fún wa pé : “ Etí rẹ yóò sì gbọ́ ọ̀rọ̀ kan lẹ́yìn rẹ tí ń sọ pé : ‘ Èyí ni ọ̀nà . 
 Ẹ máa rìn nínú rẹ̀ , ’ bí ó bá ṣẹlẹ̀ pé ẹ lọ sí apá ọ̀tún tàbí bí ó bá ṣẹlẹ̀ pé ẹ lọ sí apá òsì . ” 
 Jèhófà máa ń tipa Bíbélì Ọ̀rọ̀ rẹ̀ bá wa sọ̀rọ̀ . 
 Nítorí náà , a ní láti kẹ́kọ̀ọ́ Ìwé Mímọ́ , ká ní ìmọ̀ tó péye nípa rẹ̀ . 
 A ní láti máa jẹ “ oúnjẹ líle [ tó ] jẹ́ ti àwọn ènìyàn tí ó dàgbà dénú ” ká lè máa ṣèpinnu tó tọ́ . 
 A tún ní láti máa “ tipasẹ̀ lílò kọ́ agbára ìwòye [ wa ] láti fi ìyàtọ̀ sáàárín ohun tí ó tọ́ àti ohun tí kò tọ́ . ” 
 Ọ̀nà tá a lè gbà kọ́ agbára ìwòye wa ni pé ká máa fi àwọn ohun tá à ń kọ́ nínú Ọ̀rọ̀ Ọlọ́run sílò . 
 Kí la ní láti ṣe kí ẹ̀rí ọkàn wa tó lè máa ṣiṣẹ́ bó ṣe yẹ ? 
 Ẹ̀rí ọkàn tí Ọlọ́run dá mọ́ wa wà lára ohun pàtàkì tá à ń lò tá a bá fẹ́ ṣèpinnu . 
 Ẹ̀rí ọkàn yìí lè ṣèdájọ́ wa , ó sì lè ‘ fẹ̀sùn kàn wá tàbí kó gbè wá lẹ́yìn pàápàá . ’ 
 Àmọ́ a ní láti fi ìmọ̀ pípéye látinú Bíbélì , Ọ̀rọ̀ Ọlọ́run la ẹ̀rí ọkàn wa lóye kó tó lè máa ṣiṣẹ́ dáadáa , a sì ní láti máa fi ìtọ́ni inú Bíbélì sílò kí ẹ̀rí ọkàn wa tó lè máa gún wa ní kẹ́ṣẹ́ bó ṣe yẹ . 
 Tá ò bá fi Bíbélì tọ́ ẹ̀rí ọkàn wa sọ́nà , kíá ni àṣà ìbílẹ̀ , ìwà àti ìṣe àwọn èèyàn tó wà láyìíká wa , àti èrò àwọn ẹlòmíràn tètè máa ń lágbára lórí rẹ̀ . 
 Irú ẹ̀rí ọkàn bẹ́ẹ̀ sì lè ṣì wá lọ́nà . 
 Àmọ́ tí ẹ̀rí ọkàn bá ń gún wa ní kẹ́ṣẹ́ lemọ́lemọ́ tá ò kà á sí , tá a sì ń tẹ àwọn ìlànà Ọlọ́run lójú ńkọ́ ? 
 Ó lè gíràn - án tó bá yá , kó wá kú tipiri bí ojú ibi tí wọ́n fi “ irin ìsàmì ” gbígbóná jó lára èèyàn , kó sì yigbì . 
 Ṣùgbọ́n ní ti ẹ̀rí ọkàn tá a bá fi Ọ̀rọ̀ Ọlọ́run là lóye , ńṣe ló máa ń tọ́ni sọ́nà bó ṣe tọ́ àti bó ṣe yẹ . 
 Ohun pàtàkì wo la ní láti ṣe ká lè máa ṣèpinnu tó bọ́gbọ́n mu ? 
 Nígbà náà , ohun pàtàkì tó máa jẹ́ ká lè máa fúnra wa ṣèpinnu tó bọ́gbọ́n mu ni pé ká mọ Ìwé Mímọ́ jinlẹ̀jinlẹ̀ ká sì mọ bá a ṣe lè fi ìmọ̀ yẹn sílò . 
 Kò yẹ ká máa sáré ṣèpinnu láìronújinlẹ̀ nígbà tọ́ràn bá délẹ̀ , dípò ìyẹn , ńṣe ló yẹ ká máa fara balẹ̀ yẹ àwọn ìlànà Bíbélì wò , ká ronú lé wọn lórí ká sì lò wọ́n . 
 Kódà tó bá tiẹ̀ di pé a ní láti ṣèpinnu ojú ẹsẹ̀ , gẹ́gẹ́ bíi ti Ṣádírákì , Méṣákì àti Àbẹ́dínígò , kò ní bá wa lábo tí ohun tí Bíbélì , Ọ̀rọ̀ Ọlọ́run sọ bá ti yé wa dáadáa , tá a sì ti fi Bíbélì kọ́ ẹ̀rí ọkàn wa . 
 Ẹ jẹ́ ká wá gbé apá méjì nínú ìgbésí ayé wa yẹ̀ wò , tó máa jẹ́ ká rí bí ìtẹ̀síwájú wa nípa tẹ̀mí ṣe lè jẹ́ ká túbọ̀ mọ bá a ṣe lè máa ṣèpinnu tó bọ́gbọ́n mu . 
 Àwọn Wo Ló Yẹ Ká Máa Bá Kẹ́gbẹ́ ? 
 8 , 9 . ( a ) Àwọn ìlànà wo ló fi hàn pé ó yẹ ká yẹra fún ẹgbẹ́ búburú ? 
 ( b ) Ṣé kìkì ìgbà tá a bá ń bá àwọn oníwàkiwà rìn nìkan là ń kẹ́gbẹ́ búburú ? 
 Ṣàlàyé . 
 Àpọ́sítélì Pọ́ọ̀lù sọ pé : “ Kí a má ṣì yín lọ́nà . 
 Ẹgbẹ́ búburú a máa ba ìwà rere jẹ́ . ” 
 Jésù Kristi sọ fún àwọn ọmọlẹ́yìn rẹ̀ pé : “ Ẹ kì í ṣe apá kan ayé . ” 
 Bí a bá ti mọ àwọn ìlànà yìí , kì í pẹ́ ká tó rí i pé kò yẹ ká máa bá àwọn àgbèrè , panṣágà , olè , ọ̀mùtípara àti bẹ́ẹ̀ bẹ́ẹ̀ lọ kẹ́gbẹ́ . 
 Ṣùgbọ́n bí ìmọ̀ òtítọ́ tá a ní nínú Bíbélì ṣe ń jinlẹ̀ sí i , a óò tún rí i pé irú ewu kan náà la máa fi ara wa sí tá a bá ń jókòó ti irú àwọn èèyàn bẹ́ẹ̀ nípa wíwò wọ́n nínú sinimá , lórí tẹlifíṣọ̀n , lórí ẹ̀rọ kọ̀ǹpútà tàbí ká máa kàwé tó sọ̀rọ̀ nípa wọn . 
 Bákan náà ló ṣe léwu láti máa bá “ àwọn tí ń fi ohun tí wọ́n jẹ́ pa mọ́ ” kẹ́gbẹ́ nípa bíbá wọn fọ̀rọ̀ jomi toro ọ̀rọ̀ lórí Íńtánẹ́ẹ̀tì . — Sáàmù 26 : 4 . 
 Àwọn tí kì í ṣe oníwàkiwà àmọ́ tí wọn ò nígbàgbọ́ tó jinlẹ̀ nínú Ọlọ́run tòótọ́ ńkọ́ , ǹjẹ́ ó yẹ ká máa rìn mọ́ wọn ? 
 Ìwé Mímọ́ sọ fún wa pé : “ Gbogbo ayé wà lábẹ́ agbára ẹni burúkú náà . ” 
 Ìyẹn jẹ́ ká rí i pé àwọn oníwà ìbàjẹ́ àtàwọn tó ń gba ìwà ìbàjẹ́ láyè nìkan kọ́ ló lè jẹ́ ẹgbẹ́ búburú . 
 Nítorí náà , á dáa kó jẹ́ pé àwọn tó fẹ́ràn Jèhófà nìkan la yàn lọ́rẹ̀ẹ́ tímọ́tímọ́ . 
 Kí ni yóò jẹ́ ká lè ṣe ìpinnu tó dára tó bá di ọ̀ràn níní àjọṣe pẹ̀lú àwọn èèyàn ayé ? 
 Kò sí bá ò ṣe ní ní ìfarakanra rárá pẹ̀lú àwọn èèyàn ayé , Ọlọ́run pàápàá ò sọ pé ohunkóhun ò gbọ́dọ̀ dà wá pọ̀ . 
 Tá a bá lọ sóde ẹ̀rí , tàbí ilé ìwé , tàbí ibi iṣẹ́ , kò sí bá ò ṣe ní lájọṣe kan tàbí òmíràn pẹ̀lú àwọn tí kì í ṣe ìránṣẹ́ Jèhófà . 
 Kristẹni kan tí ọkọ tàbí aya rẹ̀ jẹ́ aláìgbàgbọ́ yóò máa ní ìfarakanra pẹ̀lú àwọn èèyàn ayé ju àwọn Kristẹni tí kò sí nírú ipò yẹn lọ . 
 Ṣùgbọ́n tá a bá lo agbára ìwòye wa , àá rí i pé kéèyàn ní àjọṣe tó mọ níwọ̀n pẹ̀lú àwọn èèyàn ayé yàtọ̀ pátápátá sí pé ká kúkú máa bá wọn ṣe wọléwọ̀de . 
 Tá a bá sì fi èyí sọ́kàn , a ó lè máa ṣèpinnu tó dára tó bá dọ̀rọ̀ kíkópa nínú àwọn ìgbòkègbodò kan lẹ́yìn iléèwé , irú bí eré ìdárayá àti ijó jíjó , tàbí lílọ síbi àpèjẹ táwọn ará ibi iṣẹ́ wa bá pè wá sí . 
 Bá A Bá Ń Wáṣẹ́ 
 Kí la óò kọ́kọ́ ronú lé lórí tá a bá fẹ́ yan irú iṣẹ́ tí a ó ṣe ? 
 Tá a bá ń tẹ̀ lé àwọn ìlànà Bíbélì lọ́nà tó fi hàn pé a lóye Ọ̀rọ̀ Ọlọ́run jinlẹ̀ , èyí yóò ràn wá lọ́wọ́ nígbà tá a bá ń ṣèpinnu nípa bá a ó ṣe ṣe ojúṣe wa láti ‘ pèsè fún àwọn tí í ṣe mẹ́ńbà agbo ilé wa . ’ 
 Ohun tó yẹ ká kọ́kọ́ ronú lé lórí ni irú iṣẹ́ tí iṣẹ́ tá a fẹ́ ṣe jẹ́ , ìyẹn ohun tí a óò máa ṣe níbẹ̀ . 
 Láìsí àní - àní , kò tọ̀nà ká lọ máa ṣe iṣẹ́ tó ń ṣètìlẹyìn fún ohun tí Bíbélì kà léèwọ̀ . 
 Ìdí nìyẹn tí Kristẹni tòótọ́ kì í fi í ṣe iṣẹ́ tó jẹ mọ́ ìbọ̀rìṣà , olè jíjà , gbígba ẹ̀jẹ̀ sára tàbí lílò ó lọ́nà míì tí kò bófin Ọlọ́run mu , bẹ́ẹ̀ ni wọn kì í ṣe àwọn iṣẹ́ míì tó jẹ mọ́ ìwà tí kò bá Ìwé Mímọ́ mu . 
 A ò ní jẹ́ purọ́ tàbí ká rẹ́ni jẹ , bí ọ̀gá ibi iṣẹ́ wa bá tiẹ̀ ní ká ṣe bẹ́ẹ̀ . — Ìṣe 15 : 29 ; Ìṣípayá 21 : 8 . 
 12 , 13 . 
 Tá a bá fẹ́ ṣèpinnu nípa iṣẹ́ tá a fẹ́ ṣe , àwọn nǹkan wo la óò ronú lé lórí yàtọ̀ sí iṣẹ́ yẹn gan - an fúnra rẹ̀ ? 
 Bí iṣẹ́ yẹn kò bá rú òfin Ọlọ́run kankan ní tààràtà ńkọ́ ? 
 Bí ìmọ̀ wa nínú òtítọ́ bá ṣe ń jinlẹ̀ tí agbára ìwòye wa sì túbọ̀ ń jí pépé , a óò rí i àwọn nǹkan pàtàkì míì tá a gbọ́dọ̀ gbé yẹ̀ wò . 
 Bí iṣẹ́ yẹn yóò bá mú ká lọ́wọ́ nínú àwọn ohun tí kò bá Ìwé Mímọ́ mu ńkọ́ , irú bíi kéèyàn máa bá wọn dáhùn ẹ̀rọ tẹlifóònù níbi tí wọ́n ti ń ta tẹ́tẹ́ ? 
 Bákan náà , ó yẹ ká tún ronú nípa àwọn tí yóò máa sanwó iṣẹ́ wa fún wa àti ibi tí iṣẹ́ tá a máa ṣe yẹn wà . 
 Bí àpẹẹrẹ , tá a bá jẹ́ ẹni tó ń fúnra rẹ̀ gba iṣẹ́ ṣe , ǹjẹ́ a óò gba iṣẹ́ kíkun ṣọ́ọ̀ṣì ká wá tipa bẹ́ẹ̀ máa ṣètìlẹyìn fún ìsìn èké ? — 2 Kọ́ríńtì 6 : 14 - 16 . 
 Tó bá wá ṣẹlẹ̀ nígbà kan pé ọ̀gá ibi iṣẹ́ wa gba iṣẹ́ kíkun ṣọ́ọ̀ṣì tàbí ibi ìjọsìn èké kan ńkọ́ ? 
 Nírú ipò yìí , ó yẹ ká ronú lórí bí a ṣe láṣẹ tó lórí iṣẹ́ tí wọ́n fẹ́ ṣe , àti ipa tá a máa kó nínú iṣẹ́ náà . 
 Tó bá wá jẹ́ iṣẹ́ tí kò tẹ ìlànà Bíbélì lójú ńkọ́ , irú bí iṣẹ́ pínpín lẹ́tà kiri nílùú , títí dé ibi tí èèyàn ti lè kọ́ ìwàkiwà ? 
 Ǹjẹ́ kò ní dára ká gbé ìlànà tó wà nínú Mátíù 5 : 45 yẹ̀ wò tá a bá ń ṣèpinnu wa ? 
 Bákan náà , ó ṣe pàtàkì pé ká ronú lórí ipa tí ṣíṣe iṣẹ́ náà lójoojúmọ́ lè ní lórí ẹ̀rí ọkàn wa . 
 Láti lè ṣe ojúṣe wa , ká ṣèpinnu tó máa fi hàn pé a dàgbà dénú nínú àwọn nǹkan bí irú iṣẹ́ oúnjẹ òòjọ́ tó yẹ ká ṣe , a gbọ́dọ̀ rí i pé agbára ìwòye wa jí pépé , ká sì fi ẹ̀kọ́ Bíbélì tọ́ ẹ̀rí ọkàn tí Ọlọ́run fún wa sọ́nà . 
 “ Ṣàkíyèsí Rẹ̀ ní Gbogbo Ọ̀nà Rẹ ” 
 Tá a bá fẹ́ ṣèpinnu , kí làwọn nǹkan tó yẹ ká máa ronú lé lórí nígbà gbogbo ? 
 Tó bá wá kan àwọn ìpinnu tí a ó ṣe lórí àwọn ọ̀ràn míì ńkọ́ , irú bíi bóyá ká lépa ẹ̀kọ́ ayé tàbí ká má lépa rẹ̀ , ká gba irú ìtọ́jú kan tàbí ká kọ̀ ọ́ ? 
 Tó bá ṣáà ti jẹ́ ọ̀rọ̀ ká ṣèpinnu , ńṣe ni ká wá àwọn ìlànà Bíbélì tó jẹ mọ́ ọ̀ràn tá a fẹ́ ṣèpinnu lé lórí , ka ronú lé wọn , ká sì tẹ̀ lé wọn . 
 Sólómọ́nì , ọlọ́gbọ́n ọba Ísírẹ́lì ìgbàanì , sọ pé : “ Fi gbogbo ọkàn - àyà rẹ gbẹ́kẹ̀ lé Jèhófà , má sì gbára lé òye tìrẹ . 
 Ṣàkíyèsí rẹ̀ ní gbogbo ọ̀nà rẹ , òun fúnra rẹ̀ yóò sì mú àwọn ipa ọ̀nà rẹ tọ́ . ” — Òwe 3 : 5 , 6 . 
 Ẹ̀kọ́ wo la rí kọ́ lára àwọn Kristẹni ọ̀rúndún kìíní nípa ọ̀rọ̀ ìpinnu ṣíṣe ? 
 Ohun tá a bá ṣe sábà máa ń nípa lórí àwọn ẹlòmíràn , nítorí náà ó yẹ ká máa ro ìyẹn náà mọ́ ohun tá a bá fẹ́ ṣe . 
 Bí àpẹẹrẹ , ọ̀pọ̀ nínú òfin má - jẹ - tibí má - jẹ - tọ̀hún tó wà nínú Òfin Mósè kò de àwọn Kristẹni ọ̀rúndún kìíní . 
 Tí wọ́n bá fẹ́ , wọ́n lè jẹ àwọn oúnjẹ kan tí Òfin Mósè kà sí àìmọ́ , àyàfi tó bá jẹ́ èyí tí kò yẹ kí Kristẹni jẹ nítorí ìdí mìíràn . 
 Ṣùgbọ́n àpọ́sítélì Pọ́ọ̀lù kọ̀wé sí wọn nípa ẹran tó ṣeé ṣe kí wọ́n ti lò lára rẹ̀ nílé òrìṣà , ó ní : “ Bí oúnjẹ bá mú arákùnrin mi kọsẹ̀ , dájúdájú , èmi kì yóò tún jẹ ẹran láé , kí n má bàa mú arákùnrin mi kọsẹ̀ . ” 
 Pọ́ọ̀lù gba àwọn Kristẹni ọ̀rúndún kìíní yìí níyànjú pé kí wọ́n máa gba ti ẹ̀rí ọkàn àwọn ẹlòmíì rò kí wọ́n má bàa mú wọn kọsẹ̀ . 
 Èyí fi hàn pé a kò gbọ́dọ̀ jẹ́ kí ìpinnu wa di “ okùnfà ìkọ̀sẹ̀ ” fáwọn ẹlòmíì . — 1 Kọ́ríńtì 10 : 29 , 32 . 
 Gbàdúrà Pé Kí Ọlọ́run Fún Ọ Lọ́gbọ́n 
 Ìrànlọ́wọ́ wo ni àdúrà ń ṣe fún wa tá a bá fẹ́ ṣèpinnu ? 
 Ó ṣe pàtàkì ká máa gbàdúrà tá a bá fẹ́ ṣèpinnu , torí ó ń ranni lọ́wọ́ gan - an . 
 Ọmọ ẹ̀yìn náà Jákọ́bù sọ pé : “ Bí ẹnikẹ́ni nínú yín bá ṣaláìní ọgbọ́n , kí ó máa bá a nìṣó ní bíbéèrè lọ́wọ́ Ọlọ́run , nítorí òun a máa fi fún gbogbo ènìyàn pẹ̀lú ìwà ọ̀làwọ́ àti láìsí gíganni ; a ó sì fi í fún un . ” 
 A lè gbàdúrà sí Jèhófà láìṣiyèméjì , ká bẹ̀ ẹ́ pé kó fún wa lọ́gbọ́n ká lè ṣèpinnu tó tọ́ . 
 Nígbà tá a bá sọ àníyàn ọkàn wa fún Ọlọ́run tòótọ́ , tá a sì bẹ̀ ẹ́ pé kó tọ́ wa sọ́nà , ẹ̀mí mímọ́ lè jẹ́ ká túbọ̀ lóye àwọn ẹsẹ Bíbélì tá a bá gbé yẹ̀ wò , kó sì mú wa rántí èyí tí ọkàn wa bá fò . 
 Báwo làwọn ẹlòmíì ṣe lè ṣèrànwọ́ fún wa tá a bá fẹ́ ṣèpinnu ? 
 Ǹjẹ́ àwọn ẹlòmíì lè ṣèrànlọ́wọ́ fún wa tá a bá fẹ́ ṣèpinnu ? 
 Bẹ́ẹ̀ ni o . 
 Jèhófà ti ṣètò pé kí àwọn tó dàgbà dénú wà nínú ìjọ fún wa . 
 A lè máa lọ gbàmọ̀ràn lọ́dọ̀ wọn , pàápàá tó bá jẹ́ pé ìpinnu pàtàkì kan la fẹ́ ṣe . 
 Àwọn tí wọ́n ní òye tó jinlẹ̀ nínú Ọ̀rọ̀ Ọlọ́run tí wọ́n sì ti ní ìrírí lè rán wa létí àwọn ìlànà Bíbélì míì tó jẹ mọ́ ìpinnu tá a fẹ́ ṣe , wọ́n sì tún lè ràn wá lọ́wọ́ ká lè “ wádìí dájú àwọn ohun tí ó ṣe pàtàkì jù . ” 
 Àmọ́ ṣá , ìkìlọ̀ kan rèé : A gbọ́dọ̀ kíyè sára , kó má di pé a wá jẹ́ káwọn ẹlòmíì gba ìpinnu ṣe fún wa . 
 Ojúṣe wa ni . 
 Ṣé Gbogbo Ìpinnu Wa Ni Yóò Máa Yọrí sí Rere ? 
 Kí ni ìpinnu dáadáa tá a bá ṣe lè yọrí sí ? 
 Ǹjẹ́ gbogbo ìgbà ni ìpinnu tá a bá fara balẹ̀ ṣe , tó sì bá àwọn ìlànà Bíbélì mu á máa yọrí sí rere ? 
 Bẹ́ẹ̀ ni , nítorí pé gbogbo rẹ̀ ni yóò já sí rere nígbẹ̀yìn gbẹ́yín . 
 Àmọ́ nígbà míì , ìyà lè kọ́kọ́ jẹ wá nítorí ìpinnu tá a ṣe . 
 Ṣádírákì , Méṣákì àti Àbẹ́dínígò mọ̀ pé wọ́n lè pa àwọn báwọn ṣe pinnu láti má ṣe júbà ère gìrìwò yẹn . 
 Bákan náà , lẹ́yìn táwọn àpọ́sítélì sọ fún àjọ Sànhẹ́dírìn àwọn Júù pé àwọn gbọ́dọ̀ ṣègbọràn sí Ọlọ́run gẹ́gẹ́ bí olùṣàkóso dípò èèyàn , wọ́n kọ́kọ́ nà wọ́n ná kí wọ́n tó tú wọn sílẹ̀ . 
 Yàtọ̀ síyẹn , “ ìgbà àti ìṣẹ̀lẹ̀ tí a kò rí tẹ́lẹ̀ ” lè máà jẹ́ kí ìpinnu wa yọrí sí bá a ṣe fẹ́ . 
 Bí a bá jìyà lọ́nà kan tàbí òmíràn lẹ́yìn tá a ti ṣèpinnu tó tọ̀nà , kí ó dá wa lójú pé Jèhófà yóò ṣèrànwọ́ fún wa ká lè fara dà á , yóò sì bù kún wa lọ́jọ́ iwájú . — 2 Kọ́ríńtì 4 : 7 . 
 Báwo la ṣe lè máa fìgboyà ṣe ojúṣe wa tó bá dọ̀rọ̀ ìpinnu ṣíṣe ? 
 Nítorí náà tá a bá fẹ́ ṣèpinnu , ńṣe ló yẹ ká máa wá àwọn ìlànà Ìwé Mímọ́ tó jẹ mọ́ ìpinnu wa , ká ronú lé wọn lórí ká sì lò wọ́n . 
 A mà dúpẹ́ gan - an o pé Jèhófà ń pèsè ìrànlọ́wọ́ fún wa nípasẹ̀ ẹ̀mí mímọ́ rẹ̀ àtàwọn ará tó dàgbà dénú nínú ìjọ ! 
 Nígbà tá a sì ti nírú ìrànlọ́wọ́ àti ìtọ́sọ́nà bẹ́ẹ̀ , ẹ jẹ́ ká nígboyà , ká máa fúnra wa ṣèpinnu tó bọ́gbọ́n mu , nítorí ojúṣe wa ni . 
 Ẹ̀kọ́ Wo Lo Kọ́ ? 
 • Kí lohun pàtàkì tá a ní láti ṣe tá a bá fẹ́ ṣèpinnu tó dára ? 
 • Báwo ni ìtẹ̀síwájú wa nípa tẹ̀mí ṣe lè jẹ́ ká mọ irú àwọn tó yẹ ká bá kẹ́gbẹ́ ? 
 • Àwọn kókó pàtàkì wo ló yẹ ká ronú lé lórí nígbà tá a bá ń ṣèpinnu nípa iṣẹ́ tá a fẹ́ ṣe ? 
 • Àwọn nǹkan wo ló lè ràn wá lọ́wọ́ tá a bá fẹ́ ṣèpinnu ? 
 [ Àwòrán tó wà ní ojú ìwé 22 ] 
 Àìgbọràn Ádámù àti Éfà kọ́ wa lẹ́kọ̀ọ́ pàtàkì 
 [ Àwòrán tó wà ní ojú ìwé 24 ] 
 Kó o tó ṣèpinnu pàtàkì , kọ́kọ́ wá àwọn ìlànà Bíbélì tó jẹ mọ́ ohun tó o fẹ́ ṣe ná 
 Ẹ Jìnnà Pátápátá Sí Ìsìn Èké ! 
 “ ‘ Ẹ jáde kúrò láàárín wọn , kí ẹ sì ya ara yín sọ́tọ̀ , ’ ni Jèhófà wí , ‘ kí ẹ sì jáwọ́ nínú fífọwọ́kan ohun àìmọ́ . ’ ” — 2 KỌ́RÍŃTÌ 6 : 17 . 
 Kí làwọn nǹkan tí ọ̀pọ̀ àwọn olóòótọ́ èèyàn ń sapá láti mọ̀ lójú méjèèjì ? 
 Ọ̀PỌ̀ olóòótọ́ èèyàn ni kò mọ òtítọ́ nípa Ọlọ́run àti nípa ọjọ́ iwájú ìran ènìyàn . 
 Àìmọ nǹkan méjì yìí , bó tilẹ̀ jẹ́ pé wọ́n ń sapá láti mọ̀ ọ́n lójú méjèèjì , mú kí gbogbo nǹkan pòrúurùu mọ́ wọn lọ́kàn , wọn ò sì mọ ohun tí wọn ì bá ṣe . 
 Ọ̀kẹ́ àìmọye èèyàn ni ìgbàgbọ́ nínú ohun asán , àwọn ààtò àtàwọn ayẹyẹ tí Ẹlẹ́dàá wa kórìíra ti mú lẹ́rú . 
 Ó ṣeé ṣe kí àwọn kan lára àwọn mọ̀lẹ́bí rẹ tàbí aládùúgbò rẹ gbà gbọ́ pé ọ̀run àpáàdì oníná wà , pé Ọlọ́run jẹ́ mẹ́talọ́kan , pé ọkàn kì í kú , tàbí kí wọ́n gba àwọn ẹ̀kọ́ irọ́ míì bẹ́ẹ̀ gbọ́ . 
 Kí làwọn aṣáájú ẹ̀sìn ń ṣe , kí lèyí sì yọrí sí ? 
 Kí ló fa àìmọ̀kan nípa Ọlọ́run tó gbilẹ̀ kárí ayé yìí ? 
 Ẹ jẹ́ mọ̀ pé ẹ̀sìn ni , ní pàtàkì àwọn ẹ̀sìn àti aṣáájú ẹ̀sìn tó ń kọ́ni láwọn ẹ̀kọ́ tó ta ko èrò ọkàn Ọlọ́run . 
 Ẹ̀kọ́ wọn ti ṣi ọ̀pọ̀ èèyàn lọ́nà débi pé ohun tí Ọlọ́run kórìíra gan - an ni wọ́n ń ṣe tí wọ́n rò pé àwọn ń sin Ọlọ́run tòótọ́ . 
 Ohun tí ẹ̀sìn èké sọ àwọn èèyàn dà nìyẹn o . 
 Ta lẹni tó wà nídìí ìsìn èké gan - an , báwo ni Bíbélì sì ṣe ṣàpèjúwe rẹ̀ ? 
 Ẹ̀dá kan tá ò lè fojú rí ló wà lẹ́yìn ẹ̀sìn èké . 
 Nígbà tí àpọ́sítélì Pọ́ọ̀lù ń sọ̀rọ̀ nípa ẹ̀dá yìí , ó ní “ ọlọ́run ètò àwọn nǹkan yìí ti fọ́ èrò inú àwọn aláìgbàgbọ́ lójú , kí ìmọ́lẹ̀ ìhìn rere ológo nípa Kristi , ẹni tí ó jẹ́ àwòrán Ọlọ́run , má bàa mọ́lẹ̀ wọlé . ” 
 Láìsí àní - àní , Sátánì Èṣù ni “ ọlọ́run ètò àwọn nǹkan yìí . ” 
 Òun gan - an ló wà nídìí ìsìn èké . 
 Pọ́ọ̀lù sọ pé : “ Sátánì fúnra rẹ̀ a máa pa ara rẹ̀ dà di áńgẹ́lì ìmọ́lẹ̀ . 
 Nítorí náà , kì í ṣe ohun ńlá bí àwọn òjíṣẹ́ rẹ̀ pẹ̀lú bá ń pa ara wọn dà di òjíṣẹ́ òdodo . ” 
 Sátánì máa ń mú kí ohun burúkú dà bí ohun tó dáa , ó sì ń tan àwọn èèyàn láti mú kí wọ́n gba irọ́ gbọ́ . 
 Kí ni Òfin tí Ọlọ́run fún àwọn ọmọ Ísírẹ́lì ìgbàanì sọ nípa àwọn wòlíì èké ? 
 Abájọ tí Bíbélì fi ka ìsìn èké sí ohun tó burú jáì ! 
 Bí àpẹẹrẹ , Ọlọ́run tipasẹ̀ Mósè fún àwọn èèyàn rẹ̀ , ìyẹn àwọn ọmọ Ísírẹ́lì ní òfin pé wọn ò gbọ́dọ̀ fetí sílẹ̀ sáwọn wòlíì èké . 
 Ó ní kí wọ́n “ fi ikú pa ” ẹnikẹ́ni tó bá ń kọ́ni lẹ́kọ̀ọ́ èké , tó ní káwọn èèyàn máa bọ̀rìṣà “ nítorí pé ó ti sọ̀rọ̀ nípa ìdìtẹ̀ sí Jèhófà . ” 
 Òfin yẹn sọ pé káwọn ọmọ Ísírẹ́lì ‘ mú ohun tí ó jẹ́ ibi kúrò ní àárín wọn . ’ 
 Dájúdájú , ohun burúkú ni Jèhófà ka ìsìn èké sí . — Ìsíkíẹ́lì 13 : 3 . 
 Ìkìlọ̀ wo la gbọ́dọ̀ kọbi ara sí lóde òní ? 
 Bí Jèhófà ṣe ka ìsìn èké sí ohun tí kò dáa rárá náà ni Jésù Kristi àtàwọn àpọ́sítélì rẹ̀ ṣe kà á sí ohun àìdáa . 
 Jésù kìlọ̀ fáwọn ọmọlẹ́yìn rẹ̀ pé : “ Ẹ máa ṣọ́ra fún àwọn wòlíì èké tí ń wá sọ́dọ̀ yín nínú aṣọ àgùntàn , ṣùgbọ́n ní inú , wọ́n jẹ́ ọ̀yánnú ìkookò . ” 
 Pọ́ọ̀lù kọ̀wé pé : “ Ìrunú Ọlọ́run ni a ń ṣí payá láti ọ̀run lòdì sí gbogbo àìṣèfẹ́ Ọlọ́run àti àìṣòdodo àwọn ènìyàn tí wọ́n ń tẹ òtítọ́ rì . ” 
 Ó ṣe pàtàkì gan - an ni o pé káwọn Kristẹni tòótọ́ kọbi ara sí ìkìlọ̀ yìí kí wọ́n sì jìnnà pátápátá sí ẹnikẹ́ni tó bá ń tẹ òtítọ́ Ọ̀rọ̀ Ọlọ́run rì tàbí tó ń tan ẹ̀kọ́ èké káàkiri ! — 1 Jòhánù 4 : 1 . 
 Ẹ Sá Kúrò Nínú “ Bábílónì Ńlá ” 
 Báwo ni Bíbélì ṣe ṣàpèjúwe “ Bábílónì Ńlá ” ? 
 Wo bí ìwé Ìṣípayá ṣe ṣàpèjúwe ìsìn èké . 
 Ó pè é ní aṣẹ́wó kan tó ti mutí yó , ó sì sọ pé ó lágbára lórí ìjọba púpọ̀ àtàwọn tó wà lábẹ́ wọn . 
 Ó ní ọ̀pọ̀lọpọ̀ ọba ló ń bá obìnrin ìṣàpẹẹrẹ yìí ṣàgbèrè , àti pé ó ti mu ẹ̀jẹ̀ àwọn olùjọsìn tòótọ́ ní àmupara . 
 Bíbélì sọ pé orúkọ kan wà níwájú orí rẹ̀ tó bá ìwà ìbàjẹ́ àti ìwà ìríra tó ń hù mu . 
 Orúkọ náà ni : “ Bábílónì Ńlá , ìyá àwọn aṣẹ́wó àti ti àwọn ohun ìríra ilẹ̀ ayé . ” — Ìṣípayá 17 : 5 . 
 7 , 8 . 
 Ọ̀nà wo ni ẹ̀sìn èké gbà sọ ara rẹ̀ di aṣẹ́wó , kí ló sì yọrí sí ? 
 Ọ̀nà tí Ìwé Mímọ́ gbà ṣàpèjúwe Bábílónì Ńlá bá gbogbo ẹ̀sìn èké àgbáyé lápapọ̀ mu gan - an ni . 
 Kì í ṣe pé ọ̀kẹ́ àìmọye ẹ̀sìn inú ayé kúkú da ẹ̀sìn wọn pọ̀ sọ́nà kan o , àmọ́ ọ̀kan náà ni wọ́n nítorí ohun kan náà ni wọ́n jọ ń lépa , ìwà kan náà ni wọ́n sì ń hù . 
 Ẹ̀sìn èké sì lágbára tó pọ̀ gan - an lórí àwọn ìjọba ayé gẹ́gẹ́ bí àpèjúwe aṣẹ́wó obìnrin inú ìwé Ìṣípayá ṣe fi hàn . 
 Ẹ̀sìn èké ayé ò yàtọ̀ sí obìnrin tí kò jẹ́ olóòótọ́ sí ọkọ , tó ń ṣe aṣẹ́wó kiri torí pé ńṣe ló ń bá ìjọba ayé kan tẹ̀ lé òmíràn ní àjọṣepọ̀ . 
 Ọmọ ẹ̀yìn náà Jákọ́bù sọ pé : “ Ẹ̀yin panṣágà obìnrin , ẹ kò ha mọ̀ pé ìṣọ̀rẹ́ pẹ̀lú ayé jẹ́ ìṣọ̀tá pẹ̀lú Ọlọ́run ? 
 Nítorí náà , ẹnì yòówù tí ó bá fẹ́ láti jẹ́ ọ̀rẹ́ ayé ń sọ ara rẹ̀ di ọ̀tá Ọlọ́run . ” — Jákọ́bù 4 : 4 . 
 Ìyà tí dída ọ̀rọ̀ ẹ̀sìn èké pọ̀ mọ́ tàwọn ìjọba ayé ti fi jẹ ọmọ aráyé kì í ṣe kékeré . 
 Ọ̀jọ̀gbọ́n Xolela Mangcu , ọmọ ilẹ̀ Áfíríkà kan tó ń ṣàyẹ̀wò ọ̀rọ̀ ìṣèlú , sọ pé : “ Tá a bá wo ìtàn ayé , a óò rí i pé àìmọye ìgbà ni ọ̀rọ̀ dída ẹ̀sìn pọ̀ mọ́ ìṣèlú ti fa ogun táwọn èèyàn ti fẹ̀mí ọ̀pọ̀ rẹpẹtẹ èèyàn ṣòfò . ” 
 Láìpẹ́ yìí , ìwé ìròyìn kan sọ pé : “ Lóde òní , ìjà tó máa ń burú jù lọ , tí wọ́n sì ti máa ń tàjẹ̀ sílẹ̀ jù lọ ni ìjà lórí ọ̀rọ̀ ẹ̀sìn . ” 
 Ẹ̀mí ọ̀kẹ́ àìmọye èèyàn ló ti pa rẹ́ sínú àwọn ogun táwọn onísìn ń rúná sí . 
 Àní Bábílónì Ńlá ti ṣenúnibíni sáwọn tó jẹ́ olóòótọ́ ìránṣẹ́ Ọlọ́run , ó sì ń pa wọ́n nípakúpa , ńṣe ló dà bíi pé ó ń mu ẹ̀jẹ̀ wọn lámupara . — Ìṣípayá 18 : 24 . 
 Báwo ni ìwé Ìṣípayá ṣe fi bí Jèhófà ṣe kórìíra ìsìn èké tó hàn ? 
 Ohun tí Bíbélì sọ pé ó máa ṣẹlẹ̀ sí Bábílónì Ńlá jẹ́ ká rí i kedere pé Jèhófà kórìíra ìsìn èké . 
 Ìṣípayá 17 : 16 sọ pé : “ Ìwo mẹ́wàá tí ìwọ sì rí , àti ẹranko ẹhànnà náà , àwọn wọ̀nyí yóò kórìíra aṣẹ́wó náà , wọn yóò sì sọ ọ́ di ìparundahoro àti ìhòòhò , wọn yóò sì jẹ àwọn ibi kìkìdá ẹran ara rẹ̀ tán , wọn yóò sì fi iná sun ún pátápátá . ” 
 Bẹ́ẹ̀ ni o , ẹranko ńlá kan yóò kọ́kọ́ fà á ya pẹ́rẹpẹ̀rẹ , yóò sì jẹ ẹran ara rẹ̀ . 
 Lẹ́yìn náà , wọ́n yóò wá fi iná sun ìyókù ara rẹ̀ pátápátá . 
 Ohun tí ìjọba ayé máa ṣe sí gbogbo ẹ̀sìn èké gẹ́lẹ́ nìyẹn láìpẹ́ . 
 Ọlọ́run yóò rí sí i pé wọ́n ṣe bẹ́ẹ̀ . 
 Láìsí àní - àní , Bábílónì Ńlá , ìyẹn àpapọ̀ ìsìn èké àgbáyé , máa tó pa run . 
 “ A kì yóò sì tún rí i mọ́ láé . ” — Ìṣípayá 18 : 21 . 
 Ìhà wo ló yẹ ká kọ sí ẹ̀sìn èké ? 
 Ìhà wo ló yẹ kí àwọn olùjọ́sìn tòótọ́ kọ sí Bábílónì Ńlá ? 
 Bíbélì sọ ohun tí wọn gbọ́dọ̀ ṣe kedere . 
 Ó pàṣẹ pé : “ Ẹ jáde kúrò nínú rẹ̀ , ẹ̀yin ènìyàn mi , bí ẹ kò bá fẹ́ ṣàjọpín pẹ̀lú rẹ̀ nínú àwọn ẹ̀ṣẹ̀ rẹ̀ , bí ẹ kò bá sì fẹ́ gbà lára àwọn ìyọnu àjàkálẹ̀ rẹ̀ . ” 
 Àwọn tó bá fẹ́ rí ìgbàlà gbọ́dọ̀ jáde kúrò nínú ẹ̀sìn èké kó tó pẹ́ jù . 
 Nígbà tí Jésù Kristi wà láyé , ó sọ tẹ́lẹ̀ pé ní ìkẹyìn ọjọ́ , ọ̀pọ̀ èèyàn ni yóò kàn máa fẹnu lásán jẹ́ ọmọlẹ́yìn òun . 
 Àmọ́ ó lóun yóò sọ fún wọn pé : “ Èmi kò mọ̀ yín rí ! 
 Ẹ kúrò lọ́dọ̀ mi , ẹ̀yin oníṣẹ́ ìwà àìlófin . ” 
 Jésù Kristi tó ti di Ọba báyìí kórìíra ẹ̀sìn èké gan - an ni . 
 Ọ̀nà Wo La Ó Gbà Jìnnà sí Ìsìn Èké ? 
 Kí la ní láti ṣe ká lè jìnnà pátápátá sí ìsìn èké ? 
 Kristẹni tòótọ́ máa ń jìnnà pátápátá sí ìsìn èké àti gbogbo ẹ̀kọ́ táwọn ẹlẹ́sìn èké ń kọ́ni . 
 Ó fi hàn pé a kò ní máa fetí sí ètò táwọn onísìn ń ṣe lórí rédíò tàbí ká máa wò ó lórí tẹlifíṣọ̀n , a ò sì ní máa ka àwọn ìwé ìsìn tó ń kọ́ni lẹ́kọ̀ọ́ èké nípa Ọlọ́run àti Bíbélì , Ọ̀rọ̀ rẹ̀ . 
 Ó tún bọ́gbọ́n mu pé ká má ṣe lọ síbi ètò tàbí eré ìnàjú kankan tí ẹgbẹ́ tàbí àjọ èyíkéyìí tó jẹ mọ́ ti ẹ̀sìn èké bá ṣonígbọ̀wọ́ rẹ̀ . 
 Bákan náà , a ò ní ṣètìlẹyìn fún ẹ̀sìn èké lọ́nàkọnà . 
 Tá a bá ń yẹra fún nǹkan wọ̀nyí , ẹnikẹ́ni ò ní lè gbé wa lọ “ gẹ́gẹ́ bí ẹran ọdẹ rẹ̀ nípasẹ̀ ìmọ̀ ọgbọ́n orí àti ẹ̀tàn òfìfo ní ìbámu pẹ̀lú òfin àtọwọ́dọ́wọ́ ènìyàn , ní ìbámu pẹ̀lú àwọn ohun àkọ́bẹ̀rẹ̀ ayé , tí kò sì sí ní ìbámu pẹ̀lú Kristi . ” — Kólósè 2 : 8 . 
 Báwo lẹnì kan ṣe lè yọwọ́ pátápátá kúrò nínú ẹ̀sìn èké ? 
 Bí orúkọ ẹnì kan tó fẹ́ di Ẹlẹ́rìí Jèhófà bá ṣì wà nínú ìwé ẹ̀sìn èké kan pé ó jẹ́ ọmọ ìjọ wọn ńkọ́ , kí ni kí ó ṣe ? 
 Onítọ̀hún kàn lè kọ lẹ́tà sí wọn pé òun kì í ṣe ọmọ ìjọ wọn mọ́ , láti fi hàn pé òun ò fẹ́ kí wọ́n máa ka òun mọ́ àwọn tó wà nínú ẹ̀sìn èké mọ́ . 
 Ó sì ṣe pàtàkì gan - an pé kónítọ̀hún gbé ìgbésẹ̀ tó ṣe gúnmọ́ láti rí i dájú pé òun jáwọ́ pátápátá nínú ohunkóhun tó bá jẹ́ ti ìsìn èké kó bàa lè wà láìlábààwọ́n . 
 Ìwà àti ìṣe ẹni tó fẹ́ di Ẹlẹ́rìí náà gbọ́dọ̀ jẹ́ kó hàn kedere sí àwọn tó wà nínú ẹ̀sìn èké náà àti gbogbo èèyàn pé kò sí lára àwọn ẹlẹ́sìn èké yẹn mọ́ . 
 Ìmọ̀ràn wo ni Bíbélì fúnni lórí yíyẹ tó yẹ ká jìnnà sí ìsìn èké ? 
 Àpọ́sítélì Pọ́ọ̀lù kọ̀wé pé : “ Ẹ má ṣe fi àìdọ́gba so pọ̀ pẹ̀lú àwọn aláìgbàgbọ́ . 
 Nítorí àjọṣe wo ni òdodo àti ìwà àìlófin ní ? 
 Tàbí àjọpín wo ni ìmọ́lẹ̀ ní pẹ̀lú òkùnkùn ? 
 Síwájú sí i , ìbáramu wo ni ó wà láàárín Kristi àti Bélíálì ? 
 Tàbí ìpín wo ni olùṣòtítọ́ ní pẹ̀lú aláìgbàgbọ́ ? 
 Ìfohùnṣọ̀kan wo sì ni tẹ́ńpìlì Ọlọ́run ní pẹ̀lú àwọn òrìṣà ? . . . 
 ‘ Nítorí náà , ẹ jáde kúrò láàárín wọn , kí ẹ sì ya ara yín sọ́tọ̀ , ’ ni Jèhófà wí , ‘ kí ẹ sì jáwọ́ nínú fífọwọ́kan ohun àìmọ́ . ’ ” 
 Bá a ṣe lè tẹ̀ lé ohun tí ẹsẹ Bíbélì yìí wí ni pé ká jìnnà pátápátá sí ìsìn èké . 
 Ṣé ìmọ̀ràn Pọ́ọ̀lù yìí wá ń fi hàn pé a ò gbọ́dọ̀ bá àwọn tó ń ṣe ẹ̀sìn èké ṣe nǹkan kan pọ̀ ni ? 
 “ Ẹ Máa Bá A Lọ ní Rírìn Nínú Ọgbọ́n ” 
 Ǹjẹ́ a ní láti kúkú yàgò pátápátá fáwọn èèyàn tó ń ṣe ìsìn èké ? 
 Ṣàlàyé . 
 Ṣé kí àwọn tó ń ṣe ìsìn tòótọ́ pa àwọn èèyàn tó ń ṣe ìsìn èké tì pátápátá ni ? 
 Ṣé ká kúkú wá ta kété sí gbogbo àwọn tí kò bá fara mọ́ ẹ̀sìn wa ni ? 
 Ó tì o . 
 Ohun tí èkejì nínú òfin méjì tó tóbi jù lọ sọ ni pé : “ Kí ìwọ nífẹ̀ẹ́ aládùúgbò rẹ gẹ́gẹ́ bí ara rẹ . ” 
 Bá a ṣe ń wàásù ìhìn rere Ìjọba Ọlọ́run fáwọn aládùúgbò tàbí ọmọnìkejì wa , à ń fi hàn pé a fẹ́ràn wọn nìyẹn . 
 A sì tún ń fi hàn pé a fẹ́ràn wọn nípa bá a ṣe ń bá wọn ṣèkẹ́kọ̀ọ́ Bíbélì , tí a sì ń jẹ́ kí wọ́n rí i pé ó yẹ kí wọ́n jáwọ́ nínú ìsìn èké . 
 Kí ni ṣíṣàìjẹ́ “ apá kan ayé ” túmọ̀ sí ? 
 Bó tilẹ̀ jẹ́ pé à ń wàásù ìhín rere fún ọmọnìkejì wa , àwa tá a jẹ́ ọmọlẹ́yìn Jésù “ kì í ṣe apá kan ayé . ” 
 Àwùjọ ọmọ aráyé tó ti sọ ara wọn di àjèjì sí Ọlọ́run ni ọ̀rọ̀ náà “ ayé ” tá a lò nínú ẹsẹ Bíbélì yìí ń tọ́ka sí o . 
 A yàtọ̀ sí ayé ní ti pé a ti kọ gbogbo ìwà , ọ̀rọ̀ àti ìṣe tí Jèhófà ò fẹ́ sílẹ̀ pátápátá . 
 Bákan náà , níwọ̀n bí Bíbélì ti sọ pé “ ẹgbẹ́ búburú a máa ba ìwà rere jẹ́ , ” a kì í bá àwọn tí ìgbé ayé wọn ò bá ìlànà Kristẹni mu ṣe wọléwọ̀de . 
 Ohun tí ṣíṣàìjẹ́ apá kan ayé túmọ̀ sí ni pé ká pa ara wa mọ́ “ láìní èérí kúrò nínú ayé . ” 
 Nítorí náà , yíyàtọ̀ tá a yàtọ̀ sí ayé kò túmọ̀ sí pé a kò ní ní àjọṣe kankan pẹ̀lú àwọn èèyàn . — Jòhánù 17 : 15 , 16 ; 1 Kọ́ríńtì 5 : 9 , 10 . 
 16 , 17 . 
 Báwo ló ṣe yẹ káwa Kristẹni máa hùwà sáwọn tí kò mọ ẹ̀kọ́ òtítọ́ ? 
 Báwo ló wá ṣe yẹ ká máa hùwà sáwọn tí kò mọ ẹ̀kọ́ òtítọ́ ? 
 Pọ́ọ̀lù kọ̀wé sí ìjọ tó wà ní Kólósè pé : “ Ẹ máa bá a lọ ní rírìn nínú ọgbọ́n sí àwọn tí ń bẹ lóde , kí ẹ máa ra àkókò tí ó rọgbọ padà fún ara yín . 
 Ẹ jẹ́ kí àsọjáde yín máa fìgbà gbogbo jẹ́ pẹ̀lú oore ọ̀fẹ́ , tí a fi iyọ̀ dùn , kí ẹ lè mọ bí ó ti yẹ kí ẹ fi ìdáhùn fún ẹnì kọ̀ọ̀kan . ” 
 Àpọ́sítélì Pétérù sọ pé : “ Ẹ sọ Kristi di mímọ́ gẹ́gẹ́ bí Olúwa nínú ọkàn - àyà yín , kí ẹ wà ní ìmúratán nígbà gbogbo láti ṣe ìgbèjà níwájú olúkúlùkù ẹni tí ó bá fi dandan béèrè lọ́wọ́ yín ìdí fún ìrètí tí ń bẹ nínú yín , ṣùgbọ́n kí ẹ máa ṣe bẹ́ẹ̀ pa pọ̀ pẹ̀lú inú tútù àti ọ̀wọ̀ jíjinlẹ̀ . ” 
 Pọ́ọ̀lù gba àwọn Kristẹni nímọ̀ràn pé kí wọ́n “ má sọ̀rọ̀ ẹnì kankan lọ́nà ìbàjẹ́ , [ kí wọ́n ] má ṣe jẹ́ aríjàgbá , [ kí wọ́n ] jẹ́ afòyebánilò , kí wọ́n máa fi gbogbo ìwà tútù hàn sí ènìyàn gbogbo . ” — Títù 3 : 2 . 
 Àwa Ẹlẹ́rìí Jèhófà kì í yájú síni bẹ́ẹ̀ ni a kì í fojú tín - ínrín ẹnikẹ́ni . 
 A kì í fi orúkọ ẹ̀gàn pe àwọn ẹlẹ́sìn míì rárá . 
 Kàkà bẹ́ẹ̀ , ńṣe la máa ń fòye báni lò báwọn tá a fẹ́ wàásù fún , àwọn aládùúgbò wa tàbí àwọn tá a jọ wà níbi iṣẹ́ bá tiẹ̀ kanra mọ́ wa tàbí tí wọ́n bú wa pàápàá . — Kólósè 4 : 6 ; 2 Tímótì 2 : 24 . 
 ‘ Máa Di Àpẹẹrẹ Àwọn Ọ̀rọ̀ Afúnni - Nílera Mú ’ 
 Ipò burúkú wo làwọn tó bá tún padà sínú ìsìn èké ń bọ́ sí ? 
 Ohun tó burú gbáà ni pé kéèyàn mọ ẹ̀kọ́ òtítọ́ tán kó tún wá padà sínú ìsìn èké ! 
 Bíbélì sọ irú aburú tó ń bá àwọn tó bá ṣe bẹ́ẹ̀ , ó ní : “ Dájúdájú , bí ó bá jẹ́ pé , lẹ́yìn tí wọ́n ti yèbọ́ kúrò nínú àwọn ẹ̀gbin ayé nípasẹ̀ ìmọ̀ pípéye nípa Jésù Kristi Olúwa àti Olùgbàlà , wọ́n tún kó wọnú nǹkan wọ̀nyí gan - an , tí a si ṣẹ́pá wọn , àwọn ipò ìgbẹ̀yìn ti burú fún wọn ju ti àkọ́kọ́ . . . . 
 Òwe tòótọ́ náà ti a máa ń pa ti ṣẹ sí wọn lára : ‘ Ajá ti padà sínú èébì ara rẹ̀ , àti abo ẹlẹ́dẹ̀ tí a ti wẹ̀ sínú yíyígbiri nínú ẹrẹ̀ . ’ ” — 2 Pétérù 2 : 20 - 22 . 
 Kí nìdí tó fi yẹ ká wà lójúfò kí ohunkóhun má bàa tẹ ọkọ̀ ìgbàgbọ́ wa rì ? 
 A gbọ́dọ̀ wà lójúfò kí ohunkóhun má bàa tẹ ọkọ̀ ìgbàgbọ́ wa rì . 
 Àní sẹ́ , ó yẹ ká fura o ! 
 Àpọ́sítélì Pọ́ọ̀lù kìlọ̀ pé : “ Àsọjáde onímìísí sọ ní pàtó pé ní ìkẹyìn àwọn sáà àkókò , àwọn kan yóò yẹsẹ̀ kúrò nínú ìgbàgbọ́ , ní fífi àfiyèsí sí àwọn àsọjáde onímìísí tí ń ṣini lọ́nà àti àwọn ẹ̀kọ́ ẹ̀mí èṣù . ” 
 “ Ìkẹyìn àwọn sáà àkókò ” ọ̀hún là ń gbé yìí . 
 Àwọn tí kò bá jìnnà pátápátá sí ìsìn èké lè dẹni tí “ a ń bì kiri gẹ́gẹ́ bí nípasẹ̀ àwọn ìgbì òkun , tí a sì ń gbé síhìn - ín sọ́hùn - ún nípasẹ̀ gbogbo ẹ̀fúùfù ẹ̀kọ́ nípasẹ̀ ìwà àgálámàṣà àwọn ènìyàn , nípasẹ̀ àlùmọ̀kọ́rọ́yí nínú dídọ́gbọ́n hùmọ̀ ìṣìnà . ” — Éfésù 4 : 13 , 14 . 
 Báwo la ṣe lè dáàbò bo ara wa kí ẹ̀sìn èké má bàa kéèràn ràn wá ? 
 Báwo la ṣe lè dáàbò bo ara wa kí ẹ̀sìn èké má bàa kéèràn ràn wá ? 
 Ẹ wo àwọn ohun tí Jèhófà ti pèsè fún wa ná . 
 Bíbélì , Ọ̀rọ̀ Ọlọ́run wà níbẹ̀ fún wa . 
 Jèhófà tún ń pèsè ọ̀pọ̀ yanturu oúnjẹ tẹ̀mí fún wa nípasẹ̀ “ ẹrú olóòótọ́ àti olóye . ” 
 Bá a ṣe ń tẹ̀ síwájú nínú òtítọ́ , ǹjẹ́ kò yẹ ká fẹ́ràn láti máa jẹ ‘ oúnjẹ líle tó jẹ́ ti àwọn ènìyàn tí ó dàgbà dénú , ’ kó sì máa wù wá láti máa pàdé pọ̀ déédéé níbi tá a ti ń kẹ́kọ̀ọ́ òtítọ́ Ọ̀rọ̀ Ọlọ́run ? 
 Ẹ jẹ́ ká rí i dájú pé à ń lo gbogbo àwọn ohun tí Jèhófà ń pèsè fún wa ká bàa lè ‘ máa di àpẹẹrẹ àwọn ọ̀rọ̀ afúnni - nílera tá a ti gbọ́ mú . ’ 
 Tá a bá ṣe bẹ́ẹ̀ , a óò lè jìnnà pátápátá sí ìsìn èké . 
 Ẹ̀kọ́ Wo Lo Rí Kọ́ ? 
 • Kí ni “ Bábílónì Ńlá ” ? 
 • Kí la ní láti ṣe láti lè jìnnà pátápátá sí ẹ̀sìn èké ? 
 • Àwọn ohun tó lè tẹ ọkọ̀ ìgbàgbọ́ wa rì wo la ní láti yàgò fún ? 
 [ Àwòrán tó wà ní ojú ìwé 28 ] 
 Ǹjẹ́ o mọ ìdí tí Bíbélì fi fi obìnrin oníṣekúṣe ṣàpẹẹrẹ “ Bábílónì Ńlá ” ? 
 [ Àwòrán tó wà ní ojú ìwé 29 ] 
 Láìsí àní - àní , Bábílónì Ńlá máa tó pa run 
 [ Àwòrán tó wà ní ojú ìwé 31 ] 
 “ Inú tútù àti ọ̀wọ̀ jíjinlẹ̀ ” la fi máa ń bá àwọn tí kò fara mọ́ ẹ̀sìn wa lò 
 ‘ Ẹ Lọ , Ẹ Máa Sọ Àwọn Èèyàn Di Ọmọ Ẹ̀yìn , Ẹ Máa Batisí Wọn ’ 
 “ Nítorí náà , ẹ lọ , kí ẹ sì máa sọ àwọn ènìyàn gbogbo orílẹ̀ - èdè di ọmọ ẹ̀yìn , ẹ máa batisí wọn . . . , ẹ máa kọ́ wọn láti máa pa gbogbo ohun tí mo ti pa láṣẹ fún yín mọ́ . ” — MÁTÍÙ 28 : 19 , 20 . 
 Ìpinnu wo ni orílẹ̀ - èdè Ísírẹ́lì ṣe lẹ́gbẹ̀ẹ́ Òkè Sínáì ? 
 NÍ NǸKAN bí ẹgbẹ̀rún mẹ́ta ó lé ẹ̀ẹ́dẹ́gbẹ̀ta [ 3,500 ] ọdún sẹ́yìn , odindi orílẹ̀ - èdè kan jẹ́jẹ̀ẹ́ fún Ọlọ́run . 
 Nígbà táwọn ọmọ Ísírẹ́lì kóra jọ sẹ́gbẹ̀ẹ́ Òkè Sínáì , wọ́n sọ ní gbangba pé : “ Gbogbo ohun tí Jèhófà sọ ni àwa ti múra tán láti ṣe . ” 
 Látìgbà yẹn lọ , orílẹ̀ - èdè Ísírẹ́lì ya ara rẹ̀ sí mímọ́ fún Ọlọ́run , ó di “ àkànṣe dúkìá ” fún Ọlọ́run . 
 Àwọn ọmọ Ísírẹ́lì bẹ̀rẹ̀ sí í wọ̀nà fún ààbò Ọlọ́run lórí wọn , wọ́n tún ń wọ̀nà fún ìgbà tí ìrandíran wọn yóò máa gbé ilẹ̀ kan “ tí ń ṣàn fún wàrà àti oyin . ” — Léfítíkù 20 : 24 . 
 Àjọṣe wo làwọn èèyàn lè ní pẹ̀lú Ọlọ́run lónìí ? 
 Àmọ́ , gẹ́gẹ́ bí ọ̀rọ̀ tí Ásáfù onísáàmù sọ , àwọn ọmọ Ísírẹ́lì “ kò pa májẹ̀mú Ọlọ́run mọ́ , wọ́n sì kọ̀ láti máa rìn nínú òfin rẹ̀ . ” 
 Wọ́n kùnà láti mú ẹ̀jẹ́ tí àwọn baba ńlá wọn jẹ́ fún Jèhófà ṣẹ . 
 Ní àsẹ̀yìnwá àsẹ̀yìnbọ̀ , orílẹ̀ - èdè yẹn pàdánù àjọṣe àrà ọ̀tọ̀ tí wọ́n ní pẹ̀lú Ọlọ́run . 
 Ọlọ́run sì tìtorí bẹ́ẹ̀ “ yí àfiyèsí rẹ̀ sí àwọn orílẹ̀ - èdè . . . láti mú àwọn ènìyàn kan fún orúkọ rẹ̀ jáde láti inú wọn . ” 
 Láwọn ọjọ́ ìkẹyìn yìí náà , ó tún ń kó “ ogunlọ́gọ̀ ńlá , tí ẹnì kankan kò lè kà , láti inú gbogbo àwọn orílẹ̀ - èdè àti ẹ̀yà àti ènìyàn àti ahọ́n ” jọ , ìyẹn àwọn tó ń sọ tayọ̀tayọ̀ pé : “ Ọ̀dọ̀ Ọlọ́run wa , ẹni tí ó jókòó lórí ìtẹ́ , àti Ọ̀dọ́ Àgùntàn náà ni ìgbàlà wa ti wá . ” — Ìṣípayá 7 : 9 , 10 . 
 Kí ló yẹ kẹ́nì kan ṣe kó tó lè ní àjọṣe tó dán mọ́rán pẹ̀lú Ọlọ́run ? 
 Téèyàn bá fẹ́ wà lára àwọn tó ní àjọṣe ṣíṣeyebíye yẹn pẹ̀lú Ọlọ́run , onítọ̀hún gbọ́dọ̀ ya ara rẹ̀ sí mímọ́ fún Jèhófà , kó sì fi ẹ̀rí èyí hàn fáwọn èèyàn nípa ṣíṣe ìrìbọmi . 
 Àṣẹ tí Jésù pa fáwọn ọmọ ẹ̀yìn rẹ̀ gan - an nìyí , nígbà tó sọ fún wọn pé : “ Nítorí náà , ẹ lọ , kí ẹ sì máa sọ àwọn ènìyàn gbogbo orílẹ̀ - èdè di ọmọ ẹ̀yìn , ẹ máa batisí wọn ní orúkọ Baba àti ti Ọmọ àti ti ẹ̀mí mímọ́ , ẹ máa kọ́ wọn láti máa pa gbogbo ohun tí mo ti pa láṣẹ fún yín mọ́ . ” 
 Àwọn ọmọ Ísírẹ́lì tẹ́tí sílẹ̀ bí Mósè ṣe ń ka “ ìwé májẹ̀mú ” náà . 
 Nípa bẹ́ẹ̀ , wọ́n lóye ohun tí Jèhófà fẹ́ kí wọ́n ṣe . 
 Bákan náà lọ̀rọ̀ rí lónìí , ìmọ̀ pípéye nípa ohun tí Ọlọ́run fẹ́ ṣe gẹ́gẹ́ bá a ti rí i nínú Bíbélì , Ọ̀rọ̀ rẹ̀ , ṣe pàtàkì gan - an kéèyàn tó lè ṣèrìbọmi . 
 Kí lẹnì kan gbọ́dọ̀ ṣe kó tó lè kún ojú ìwọ̀n láti ṣèrìbọmi ? 
 ( Fi ohun tó wà nínú àpótí tó wà lókè kún un . ) 
 Ó ṣe kedere pé , Jésù fẹ́ káwọn ọmọ ẹ̀yìn òun ní ìgbàgbọ́ tó fẹsẹ̀ múlẹ̀ dáadáa kí wọ́n tó ṣe ìrìbọmi . 
 Kì í ṣe pé ó ní káwọn ọmọ ẹ̀yìn òun lọ sọ àwọn èèyàn di ọmọ ẹ̀yìn nìkan ni , àmọ́ ó tún ní kí wọ́n máa kọ́ wọn ‘ láti máa pa gbogbo ohun tí òun ti pa láṣẹ fún wọn mọ́ . ’ 
 Nítorí náà , àwọn tó kún ojú ìwọ̀n láti ṣèrìbọmi ti máa ń kẹ́kọ̀ọ́ Bíbélì fún ọ̀pọ̀ oṣù tàbí fún ọdún kan tàbí méjì pàápàá kí wọ́n tó ṣèrìbọmi , kí ìpinnu wọn má bàa jẹ́ èyí tí wọ́n kánjú ṣe tàbí èyí tí wọ́n ṣe láìronú jinlẹ̀ . 
 Kódà nígbà ìrìbọmi ọ̀hún pàápàá , wọ́n tún máa ń dáhùn bẹ́ẹ̀ ni , sí àwọn ìbéèrè pàtàkì méjì . 
 Níwọ̀n bí Jésù ti tẹnu mọ́ ọn pé ká jẹ́ kí ‘ Bẹ́ẹ̀ ni wa jẹ́ Bẹ́ẹ̀ ni , kí Bẹ́ẹ̀ kọ́ wa sì jẹ́ Bẹ́ẹ̀ kọ́ , ’ yóò dára kí gbogbo wa fara balẹ̀ ṣàgbéyẹ̀wò ìjẹ́pàtàkì àwọn ìbéèrè méjèèjì yìí tí wọ́n máa ń béèrè lọ́wọ́ àwọn tó fẹ́ ṣèrìbọmi . — Mátíù 5 : 37 . 
 Ìrònúpìwàdà àti Ìyàsímímọ́ 
 Àwọn ìgbésẹ̀ pàtàkì méjì wo ni ìbéèrè àkọ́kọ́ tí wọ́n máa ń bi ẹni tó bá fẹ́ ṣèrìbọmi jẹ́ ká mọ̀ ? 
 Ìbéèrè àkọ́kọ́ la fi ń mọ̀ bóyá ẹni tó fẹ́ ṣèrìbọmi náà ti ronú pìwà dà ọ̀nà tó gbà ń gbé ìgbésí ayé rẹ̀ tẹ́lẹ̀ àti bóyá ó ti ya ìgbésí ayé rẹ̀ sí mímọ́ fún Jèhófà láti ṣe ìfẹ́ rẹ̀ . 
 Ìbéèrè yìí jẹ́ ká mọ ìgbésẹ̀ pàtàkì méjì téèyàn gbọ́dọ̀ gbé kó tó ṣe ìrìbọmi , ìyẹn ni ìrònúpìwàdà àti ìyàsímímọ́ . 
 6 , 7 . ( a ) Kí nìdí tí ìrònúpìwàdà fi ṣe pàtàkì fún gbogbo àwọn tó fẹ́ ṣèrìbọmi ? 
 ( b ) Àwọn ìyípadà wo lèèyàn gbọ́dọ̀ ṣe lẹ́yìn tó bá ti ronú pìwà dà ? 
 Kí nìdí tó fi yẹ kéèyàn ronú pìwà dà kó tó ṣèrìbọmi ? 
 Àpọ́sítélì Pọ́ọ̀lù ṣàlàyé ìdí náà , ó ní : “ Ní àkókò kan , gbogbo wa hùwà láàárín wọn ní ìbámu pẹ̀lú àwọn ìfẹ́ - ọkàn ti ẹran ara wa . ” 
 Ká tó dẹni tó ní ìmọ̀ tó péye nípa ohun tí Ọlọ́run fẹ́ , ibi táyé ń tẹ̀ sí làwa náà ń tẹ̀ sí , ohun tí ayé sì kà sí pàtàkì àtàwọn ìlànà táyé ń tẹ̀ lé làwa náà ń kà sí pàtàkì . 
 Abẹ́ àkóso Sátánì tó jẹ́ ọlọ́run ètò nǹkan ìsinsìnyí ni ọ̀nà tá a gba ń gbé ìgbésí ayé wa wà nígbà yẹn . 
 Àmọ́ nígbà tá a wá mọ ohun tí Ọlọ́run fẹ́ , a pinnu láti máa gbé ìgbésí ayé wa lọ́nà tí “ kì í tún ṣe fún ìfẹ́ - ọkàn ènìyàn mọ́ , bí kò ṣe fún ìfẹ́ Ọlọ́run . ” — 1 Pétérù 4 : 2 . 
 Ọ̀nà tuntun tá a gbà ń gbé ìgbésí ayé wa yìí ń ṣe wá láǹfààní tó pọ̀ rẹpẹtẹ . 
 Ní pàtàkì , ó ṣí ọ̀nà sílẹ̀ fún wa láti ní àjọṣe tó dára gan - an pẹ̀lú Jèhófà , èyí tí Dáfídì fi wé pípè tá a pè wá láti wá sínú “ àgọ́ ” Ọlọ́run àti “ òkè ńlá mímọ́ ” rẹ̀ , ìyẹn sì jẹ́ àǹfààní ńláǹlà . 
 Ó bọ́gbọ́n mu pé Jèhófà kò kàn ní pe ẹnì kan ṣáá , àwọn tó máa ń pè ni kìkì àwọn tó ‘ ń rìn láìlálèébù , tí wọ́n ń fi òdodo ṣèwà hù , tí wọ́n sì ń sọ òtítọ́ nínú ọkàn - àyà wọn . ’ 
 Nítorí ipò tí olúkúlùkù wa wà ká tó kẹ́kọ̀ọ́ òtítọ́ , ó lè gba pé ká ṣe àwọn ìyípadà kan nínú ìwà àti ìṣe wa ká tó lè ṣe àwọn ohun tí Bíbélì ní ká ṣe . 
 Ohun tó máa sún wa ṣe irú ìyípadà bẹ́ẹ̀ ní ìrònúpìwàdà , ìyẹn ni pé ká kábàámọ̀ gan - an lórí ọ̀nà tá a gbà ń gbé ìgbésí ayé wa tẹ́lẹ̀ , ká sì fi gbogbo ọkàn wa pinnu pé a ó máa múnú Jèhófà dùn . 
 Èyí ló máa wá mú ká yí padà pátápátá , tí a óò pa ìgbésí ayé onímọtara - ẹni - nìkan tí à ń gbé tẹ́lẹ̀ tì , tí a ó sì máa hùwà tó ń múnú Ọlọ́run dùn . — Ìṣe 3 : 19 . 
 Báwo la ṣe máa ń ṣe ìyàsímímọ́ , báwo ló sì ṣe tan mọ́ ìrìbọmi ? 
 Apá kejì ìbéèrè àkọ́kọ́ tí wọ́n máa ń bi àwọn tó fẹ́ ṣèrìbọmi la fi ń mọ̀ bóyá wọ́n ti ya ara wọn sí mímọ́ fún Jèhófà láti ṣe ìfẹ́ rẹ̀ . 
 Ìyàsímímọ́ jẹ́ ohun pàtàkì kan téèyàn gbọ́dọ̀ ṣe kó tó ṣe ìrìbọmi . 
 Inú àdúrà lèèyàn ti máa ń ṣe é , tá a ó sọ bó ṣe wù wá láti fi gbogbo ìgbésí ayé wa fún Jèhófà nípasẹ̀ Kristi . 
 Jèhófà yóò wá di Ọ̀gá wa àti Ẹni tó ni wá , tí inú àwa náà yóò sì wá máa dùn láti ṣe ìfẹ́ Ọlọ́run bínú Jésù ṣe máa ń dùn láti ṣe é . 
 Ẹ̀ẹ̀kan ṣoṣo lèèyàn máa ń jẹ́ ẹ̀jẹ́ yìí fún Jèhófà . 
 Àmọ́ , níwọ̀n bó ti jẹ́ pé Ọlọ́run nìkan ṣoṣo ló mọ̀ pé a ti ya ara wa sí mímọ́ fóun , bá a ṣe polongo èyí nígbà tá a dáhùn àwọn ìbéèrè méjì yẹn lọ́jọ́ ìrìbọmi wa ló máa jẹ́ kí gbogbo èèyàn mọ̀ pé a ti ya ara wa sí mímọ́ fún Bàbá wa ọ̀run . — Róòmù 10 : 10 . 
 9 , 10 . ( a ) Kí ni ṣíṣe ìfẹ́ Ọlọ́run túmọ̀ sí ? 
 ( b ) Báwo làwọn aláṣẹ ìjọba Násì pàápàá ṣe fi hàn pé àwọn mọ̀ nípa ìyàsímímọ́ wa ? 
 Kí ni títẹ̀lé àpẹẹrẹ Jésù nínú ṣíṣe ìfẹ́ Ọlọ́run gba pé ká ṣe ? 
 Jésù sọ fáwọn ọmọ ẹ̀yìn rẹ̀ pé : “ Bí ẹnikẹ́ni bá fẹ́ tọ̀ mí lẹ́yìn , kí ó sẹ́ níní ara rẹ̀ , kí ó sì gbé òpó igi oró rẹ̀ , kí ó sì máa tọ̀ mí lẹ́yìn nígbà gbogbo . ” 
 Nínú ọ̀rọ̀ yìí , Jésù mẹ́nu kan ohun mẹ́ta tá a gbọ́dọ̀ ṣe . 
 Ìkíní , a ó “ sẹ́ ” ara wa . 
 Ìyẹn ni pé a ó kọ ìtẹ̀sí ọkàn wa tó máa ń dá lórí ìmọtara - ẹni - nìkan àti àìpé sílẹ̀ , a ó sì máa ṣègbọràn sí ìmọ̀ràn àti ìtọ́ni Ọlọ́run . 
 Ìkejì , a ó ‘ gbé òpó igi oró wa . ’ 
 Nígbà ayé Jésù , àmì ìtìjú àti ìyà ni òpó igi oró jẹ́ . 
 Nítorí pé a jẹ́ Kristẹni , a gbà pé àwa náà lè jìyà nítorí ìhìn rere nígbà míì . 
 Bó tilẹ̀ jẹ́ pé ayé lè fi wá ṣe yẹ̀yẹ́ tàbí kí wọ́n pẹ̀gàn wa , síbẹ̀ bíi ti Kristi , à ń ‘ tẹ́ńbẹ́lú ìtìjú , ’ inú wa sì ń dùn pé à ń múnú Ọlọ́run dùn . 
 Èyí tó kẹ́yìn ni pé , a ó máa tẹ̀ lé Jésù “ nígbà gbogbo . ” — Sáàmù 73 : 26 ; 119 : 44 ; 145 : 2 . 
 Ó dùn mọ́ni pé , àwọn kan tó ń ta kò wá pàápàá mọ̀ nípa ìyàsímímọ́ tí àwa Ẹlẹ́rìí Jèhófà ṣe fún Ọlọ́run láti máa fi gbogbo ọkàn wa sìn ín . 
 Bí àpẹẹrẹ , ní àgọ́ ìṣẹ́niníṣẹ̀ẹ́ ìjọba Násì tó wà nílùú Buchenwald lórílẹ̀ - èdè Jámánì , wọ́n ní káwọn Ẹlẹ́rìí tó kọ̀ láti sẹ́ ìgbàgbọ́ wọn fọwọ́ sí ìwé tí wọ́n tẹ ọ̀rọ̀ kan sí . 
 Ọ̀rọ̀ náà lọ báyìí : “ Tinútinú ni mo ṣì fi jẹ́ Akẹ́kọ̀ọ́ Bíbélì , mi ò sì ní ba ẹ̀jẹ́ tí mo ti jẹ́ fún Jèhófà jẹ́ láé . ” 
 Láìsí àní - àní , èyí fi irú ẹ̀mí tí gbogbo àwọn olóòótọ́ ìránṣẹ́ Ọlọ́run ní hàn kedere ! — Ìṣe 5 : 32 . 
 Bá A Ṣe Ń Mọ̀ Pé Ẹnì Kan Ti Di Ẹlẹ́rìí Jèhófà 
 Àǹfààní wo lẹni tó bá ṣèrìbọmi ní ? 
 Ìbéèrè kejì ló ń fi hàn bóyá ẹni tó fẹ́ ṣèrìbọmi náà lóye pé ìrìbọmi tóun fẹ́ ṣe yìí ló máa fi hàn pé òun ti di Ẹlẹ́rìí Jèhófà . 
 Lẹ́yìn tó bá ṣèrìbọmi tán , ó di òjíṣẹ́ tí Jèhófà yàn láti jẹ́ orúkọ mọ́ òun nìyẹn . 
 Àǹfààní ńlá gan - an ni èyí jẹ́ , iṣẹ́ bàǹtàbanta ló sì gbé lé ẹni náà lọ́wọ́ pẹ̀lú . 
 Ó sì tún fi hàn pé ẹni tó ṣèrìbọmi náà ní ìrètí àtirí ìgbàlà ayérayé , ìyẹn tó bá jẹ́ olóòótọ́ sí Jèhófà títí dópin . — Mátíù 24 : 13 . 
 Ohun wo ló ń bá àǹfààní jíjẹ́ orúkọ mọ́ Jèhófà rìn ? 
 Dájúdájú , iyì tí kò lẹ́gbẹ́ ló jẹ́ láti máa bá Jèhófà , Ọlọ́run Olódùmarè jẹ́ orúkọ . 
 Wòlíì Míkà sọ pé : “ Gbogbo àwọn ènìyàn , ní tiwọn , yóò máa rìn , olúkúlùkù ní orúkọ ọlọ́run tirẹ̀ ; ṣùgbọ́n àwa , ní tiwa , yóò máa rìn ní orúkọ Jèhófà Ọlọ́run wa fún àkókò tí ó lọ kánrin , àní títí láé . ” 
 Síbẹ̀ , ohun kan máa ń bá àǹfààní yìí rìn . 
 Ohun náà ni pé a gbọ́dọ̀ sapá láti gbé ìgbésí ayé wa lọ́nà tó máa mú ìyìn bá Jèhófà , ẹni tí à ń jẹ́ orúkọ mọ́ . 
 Gẹ́gẹ́ bí Pọ́ọ̀lù ṣe rán àwọn Kristẹni tó wà ní Róòmù létí , bí ẹnì kan kò bá ń fi ohun tó ń wàásù rẹ̀ ṣèwàhù , orúkọ Ọlọ́run ti di èyí tí à “ ń sọ̀rọ̀ òdì sí ” tàbí tí à ń pẹ̀gàn rẹ̀ nìyẹn . — Róòmù 2 : 21 - 24 . 
 Kí nìdí táwọn ìránṣẹ́ Jèhófà tó ti ya ara wọn sí mímọ́ fi gbọ́dọ̀ máa jẹ́rìí nípa Ọlọ́run wọn ? 
 Nígbà tẹ́nì kan bá di Ẹlẹ́rìí Jèhófà , ó ti tẹ́wọ́ gba iṣẹ́ jíjẹ́rìí nípa Ọlọ́run nìyẹn . 
 Jèhófà ké sí orílẹ̀ - èdè Ísírẹ́lì tí wọ́n ti ya ara wọn sí mímọ́ fún un pé kí wọ́n jẹ́ ẹlẹ́rìí òun kí wọ́n bàa lè jẹ́rìí sí jíjẹ́ tóun jẹ́ Ọlọ́run ayérayé . 
 Àmọ́ orílẹ̀ - èdè náà kùnà láti ṣe bẹ́ẹ̀ , Jèhófà sì kọ̀ wọ́n sílẹ̀ pátápátá níkẹyìn . 
 Lónìí , àwa Kristẹni tòótọ́ ń fi àǹfààní tá a ní láti máa jẹ́rìí nípa Jèhófà yangàn . 
 À ń ṣe bẹ́ẹ̀ nítorí pé a nífẹ̀ẹ́ rẹ̀ , a sì fẹ́ kí orúkọ rẹ̀ di èyí tí a sọ di mímọ́ . 
 Báwo la ṣe máa dákẹ́ nígbà tá a mọ irú ẹni tí Bàbá wa ọ̀run jẹ́ tá a sì mọ ohun tó ní lọ́kàn láti ṣe fún aráyé ? 
 Bí ọ̀rọ̀ náà ṣe rí lára àpọ́sítélì Pọ́ọ̀lù gẹ́ẹ́ ló rí lára àwa náà nígbà tó sọ pé : “ Àìgbọ́dọ̀máṣe wà lórí mi . 
 Ní ti gidi , mo gbé bí èmi kò bá polongo ìhìn rere ! ” — 1 Kọ́ríńtì 9 : 16 . 
 14 , 15 . ( a ) Báwo ni ètò Jèhófà ṣe ń ràn wá lọ́wọ́ láti tẹ̀ síwájú nínú ìjọsìn wa ? 
 ( b ) Àwọn nǹkan wo ló wà lárọ̀ọ́wọ́tó wa láti ràn wá lọ́wọ́ ká lè máa sin Jèhófà ? 
 Ìbéèrè kejì tún ń rán ẹni tó fẹ́ ṣe ìrìbọmi náà létí pé ó gbọ́dọ̀ fọwọ́ sowọ́ pọ̀ pẹ̀lú ètò tí Jèhófà ń fi ẹ̀mí mímọ́ rẹ̀ darí . 
 A ò lè dá nìkan máa sin Ọlọ́run , a nílò ìrànlọ́wọ́ , ìtìlẹ́yìn àti ìṣírí “ gbogbo ẹgbẹ́ àwọn ará . ” 
 Ètò Ọlọ́run sì ń kó ipa tó ṣe pàtàkì gan - an nínú bá a ṣe ń tẹ̀ síwájú nínú ìjọsìn wa . 
 Ó ń pèsè ọ̀pọ̀ rẹpẹtẹ àwọn ìwé tá a fi ń kẹ́kọ̀ọ́ Bíbélì , èyí tó ń ràn wá lọ́wọ́ láti ní ìmọ̀ pípéye ká bàa lè fi ọgbọ́n hùwà nígbà tá a bá wà nínú ìṣòro , ká sì lè ní àjọṣe tímọ́tímọ́ pẹ̀lú Ọlọ́run . 
 Bí ìyá kan tó ń pèsè oúnjẹ fún ọmọ rẹ̀ dáadáa tó sì ń tún bójú tó o , bẹ́ẹ̀ ni “ ẹrú olóòótọ́ àti olóye ” ṣe ń pèsè ọ̀pọ̀ yanturu oúnjẹ tẹ̀mí lásìkò tó yẹ , kí àjọṣe àárín àwa àti Jèhófà lè máa dán mọ́rán sí i . — Mátíù 24 : 45 - 47 ; 1 Tẹsalóníkà 2 : 7 , 8 . 
 Inú àwọn ìpàdé tá a máa ń ṣe lọ́sọ̀ọ̀sẹ̀ làwa èèyàn Jèhófà ti máa ń gba ẹ̀kọ́ àti ìṣírí láti jẹ́ Ẹlẹ́rìí olóòótọ́ fún Jèhófà . 
 Ilé Ẹ̀kọ́ Ìjọba Ọlọ́run ń kọ́ wa béèyàn ṣe lè sọ̀rọ̀ níwájú ọ̀pọ̀ èèyàn , Ìpàdé Iṣẹ́ Ìsìn sì ń kọ́ wa bá a ṣe lè bá àwọn èèyàn sọ̀rọ̀ lọ́nà tó gbéṣẹ́ . 
 A óò rí ọ̀nà tí ẹ̀mí Jèhófà gbà ń ṣiṣẹ́ àti bó ṣe ń darí ètò rẹ̀ tá a bá ń lọ sáwọn ìpàdé wa déédéé tá a sì ń kẹ́kọ̀ọ́ àwọn ìwé tó ń ṣàlàyé Bíbélì . 
 Àwọn ìpèsè déédéé yìí ni Ọlọ́run fi ń mú ká wà lójúfò ká má bàa kó sínú ewu , àwọn ló ń lò láti kọ́ wa ká lè jẹ́ òjíṣẹ́ tó mọṣẹ́ rẹ̀ níṣẹ́ , ó sì tún ń lò wọ́n láti ràn wá lọ́wọ́ ká lè máa wà lójúfò . — Sáàmù 19 : 7 , 8 , 11 ; 1 Tẹsalóníkà 5 : 6 , 11 ; 1 Tímótì 4 : 13 . 
 Ohun Tó Ń Mú Kéèyàn Fẹ́ Láti Ṣèrìbọmi 
 Kí ló mú ká ya ara wa sí mímọ́ fún Jèhófà ? 
 Àwọn ìbéèrè méjèèjì tá a ti gbé yẹ̀ wò yìí ń rán àwọn tó fẹ́ ṣèrìbọmi létí bí ìrìbọmi ti ṣe pàtàkì tó àtàwọn ohun tó so mọ́ ọn . 
 Kí ló wá yẹ kó sún wọn láti pinnu pé àwọn fẹ́ ṣe ìrìbọmi ? 
 Kì í ṣe nítorí pé ẹnì kan fagbára mú wa la ṣe di ọmọ ẹ̀yìn tó ṣèrìbọmi , bí kò ṣe nítorí pé Jèhófà “ fà ” wá . 
 Nítorí pé “ Ọlọ́run jẹ́ ìfẹ́ , ” ìfẹ́ yìí ló fi ń ṣàkóso gbogbo àgbáyé , kì í ṣe pẹ̀lú ipá . 
 Àwọn ànímọ́ rere tí Jèhófà ní àti ọ̀nà tó ń gbà bá wa lò ló ń fà wá wá sọ́dọ̀ rẹ̀ . 
 Jèhófà fún wa ní ọmọ rẹ̀ ọ̀wọ́n kan ṣoṣo , ó sì tún ṣèlérí ọjọ́ ọ̀la tó dára gan - an fún wa . 
 Ìyẹn ló sì wá mú káwa náà ya ìgbésí ayé wa sí mímọ́ fún un . — Òwe 3 : 9 ; 2 Kọ́ríńtì 5 : 14 , 15 . 
 Kí ni a kò ya ara wa sí mímọ́ fún ? 
 A kò ya ara wa sí mímọ́ fún ìlànà kan tàbí iṣẹ́ kan ní pàtó , Jèhófà fúnra rẹ̀ la ya ara wa sí mímọ́ fún . 
 Iṣẹ́ tí Ọlọ́run gbé lé àwọn èèyàn rẹ̀ lọ́wọ́ yóò yí padà , àmọ́ ìyàsímímọ́ wọn sí i kò lè yí padà . 
 Bí àpẹẹrẹ , ohun tó sọ pé kí Ábúráhámù ṣe yàtọ̀ sí ohun tó sọ pé kí Jeremáyà ṣe . 
 Síbẹ̀ , àwọn méjèèjì ló ṣe ohun tí Ọlọ́run ní kí wọ́n ṣe nítorí pé wọ́n nífẹ̀ẹ́ Jèhófà , wọ́n sì fẹ́ fi gbogbo ọkàn wọn ṣe ohun tó wù ú . 
 Lákòókò òpin yìí , gbogbo àwọn tó ti ṣèrìbọmi tí wọ́n jẹ́ ọmọlẹ́yìn Kristi ló ń sapá láti pa àṣẹ Kristi mọ́ pé ká wàásù ìhìn rere Ìjọba náà ká sì máa sọ àwọn èèyàn di ọmọ ẹ̀yìn . 
 Ṣíṣe iṣẹ́ yẹn tọkàntọkàn ni ọ̀nà tó dára jù lọ tá a lè gbà fi hàn pé a nífẹ̀ẹ́ Bàbá wa ọ̀run àti pé lóòótọ́ la ti ya ara wa sí mímọ́ fún un . — 1 Jòhánù 5 : 3 . 
 18 , 19 . ( a ) Kí là ń jẹ́ kí gbogbo èèyàn mọ̀ nígbà tá a bá ṣèrìbọmi ? 
 ( b ) Kí la ó gbé yẹ̀ wò nínú àpilẹ̀kọ tó kàn ? 
 Láìsí àní - àní , ìrìbọmi ń ṣí ọ̀nà sílẹ̀ fún ọ̀pọ̀ ìbùkún , àmọ́ kì í ṣe ohun tá a kàn lè ṣe láìronú jinlẹ̀ . 
 Ìrìbọmi ń fi hàn pé a ti ṣe ìpinnu kan tó lágbára tó sì ṣe pàtàkì gan - an ju ohun èyíkéyìí mìíràn téèyàn lè dáwọ́ lé . 
 Nígbà tá a bá ṣe ìrìbọmi , ohun tá a dìídì ń sọ fún gbogbo èèyàn ni pé : “ Ọlọ́run yìí , Ọlọ́run wa ni fún àkókò tí ó lọ kánrin , àní títí láé . 
 Òun fúnra rẹ̀ yóò máa ṣamọ̀nà wa títí a ó fi kú . ” — Sáàmù 48 : 14 . 
 Nínú àpilẹ̀kọ tó tẹ̀ lé èyí , a óò gbé àwọn ìbéèrè mìíràn tó lè wáyé lórí ọ̀rọ̀ ìrìbọmi yẹ̀ wò . 
 Ǹjẹ́ àwọn ìdí pàtàkì kan lè wà tó lè mú kí ẹnì kan kọ̀ láti ṣèrìbọmi ? 
 Ǹjẹ́ ọjọ́ orí lè dá èèyàn dúró àtiṣe ìrìbọmi ? 
 Kí ni gbogbo wa lè ṣe láti fi hàn pé àkókò ọ̀wọ̀ ni àkókò ìrìbọmi jẹ́ ? 
 Ǹjẹ́ O Lè Ṣàlàyé ? 
 • Kí nìdí tí Kristẹni kọ̀ọ̀kan fi ní láti ronú pìwà dà kó tó ṣèrìbọmi ? 
 • Kí ni yíya ara ẹni sí mímọ́ fún Ọlọ́run ní nínú ? 
 • Iṣẹ́ wo ni àǹfààní jíjẹ́ orúkọ mọ́ Jèhófà gbé léni lọ́wọ́ ? 
 • Kí ló yẹ kó sún wa láti pinnu pé a fẹ́ ṣe ìrìbọmi ? 
 [ Àpótí / Àwòrán tó wà ní ojú ìwé 22 ] 
 Àwọn Ìbéèrè Méjì Tí Wọ́n Máa Ń Bi Àwọn Tó Fẹ́ Ṣèrìbọmi 
 Lọ́lá ẹbọ Jésù Kristi , ǹjẹ́ ẹ ti ronú pìwà dà àwọn ẹ̀ṣẹ̀ yín , ṣé ẹ sì ti ya ara yín sí mímọ́ fún Jèhófà láti ṣe ìfẹ́ rẹ̀ ? 
 Ǹjẹ́ ẹ mọ̀ pé ìyàsímímọ́ àti ìrìbọmi yín ń fi hàn pé ẹ jẹ́ ọ̀kan lára àwa Ẹlẹ́rìí Jèhófà tó wà nínú ètò tí ẹ̀mí Ọlọ́run ń darí ? 
 [ Àwòrán tó wà ní ojú ìwé 23 ] 
 Ìyàsímímọ́ ni ẹ̀jẹ́ téèyàn jẹ́ fún Jèhófà nínú àdúrà 
 [ Àwòrán tó wà ní ojú ìwé 25 ] 
 Iṣẹ́ ìwàásù wa fi hàn pé a ti ya ara wa sí mímọ́ fún Ọlọ́run 
 Béèyàn Ṣe Lè Dẹni Tó Yẹ Fún Ìrìbọmi 
 “ Kí ni ó dí mi lọ́wọ́ dídi ẹni tí a batisí ? ” — ÌṢE 8 : 36 . 
 1 , 2 . 
 Báwo ni Fílípì ṣe bẹ̀rẹ̀ sí í bá òṣìṣẹ́ ìjọba ará Etiópíà kan fọ̀rọ̀ wérọ̀ , kí ló sì fi hàn pé ọkùnrin yìí nífẹ̀ẹ́ sí ìjọsìn tòótọ́ ? 
 NÍ NǸKAN bí ọdún kan tàbí méjì lẹ́yìn ikú Jésù , òṣìṣẹ́ ìjọba kan ń rìnrìn àjò lọ síhà gúúsù lójú ọ̀nà tó lọ láti Jerúsálẹ́mù sí Gásà . 
 Ìrìn àjò tó ń tánni lókun tó tó nǹkan bí ẹ̀ẹ́dẹ́gbẹ̀jọ [ 1,500 ] kìlómítà ló ṣì máa rìn nínú kẹ̀kẹ́ ẹṣin rẹ̀ kó tó délé . 
 Ọkùnrin tó jẹ́ olùfọkànsìn yìí ti rìnrìn àjò ọ̀nà jíjìn láti ilẹ̀ Etiópíà wá sí Jerúsálẹ́mù láti jọ́sìn Jèhófà . 
 Bó ṣe ń padà lọ sílé láti ìrìn àjò ọ̀nà jíjìn yìí ló ń lo àkókò náà lọ́nà tó bọ́gbọ́n mu . 
 Ó ń ka Ọ̀rọ̀ Ọlọ́run , ìyẹn sì fi hàn pé ìgbàgbọ́ ọkùnrin yìí lágbára gan - an . 
 Jèhófà kíyè sí ọkùnrin ọlọ́kàn rere yìí , Ó sì tipasẹ̀ áńgẹ́lì kan darí Fílípì tó jẹ́ ọmọ ẹ̀yìn Jésù sọ́dọ̀ rẹ̀ pé kó lọ wàásù fún un . — Ìṣe 8 : 26 - 28 . 
 Ó rọrùn fún Fílípì láti bẹ̀rẹ̀ sí í bá a fọ̀rọ̀ wérọ̀ nítorí pé ńṣe ni òṣìṣẹ́ ìjọba ará Etiópíà yìí ń kàwé náà sókè ketekete , gẹ́gẹ́ bí wọ́n ṣe máa ń ṣe láyé ìgbà yẹn . 
 Abájọ tó fi ṣeé ṣe fún Fílípì láti mọ̀ pé ohun tó wà nínú àkájọ ìwé Aísáyà ló ń kà . 
 Ìbéèrè kan tí kò ṣòro láti dáhùn tí Fílípì bi ọkùnrin náà wọ̀ ọ́ lọ́kàn gan - an . 
 Fílípì bi í pé : “ Ní ti gidi , ìwọ ha mọ ohun tí o ń kà bí ? ” 
 Èyí mú kí wọ́n bẹ̀rẹ̀ sí í jíròrò ohun tó wà nínú Aísáyà 53 : 7 , 8 . 
 Lẹ́yìn èyí ni Fílípì wá “ polongo ìhìn rere nípa Jésù fún un . ” — Ìṣe 8 : 29 - 35 . 
 3 , 4 . ( a ) Kí nìdí tí Fílípì fi batisí ará Etiópíà náà láìjáfara ? 
 ( b ) Àwọn ìbéèrè wo la máa gbé yẹ̀ wò báyìí ? 
 Láàárín àkókò díẹ̀ , ará Etiópíà náà lóye ipa tí Jésù kó nínú àwọn ohun tí Ọlọ́run fẹ́ ṣe , ó sì tún lóye ìdí tó fi yẹ kóun di ọmọ ẹ̀yìn Kristi , kóun sì ṣèrìbọmi . 
 Bó ṣe rí adágún omi kan báyìí ló bi Fílípì pé : “ Kí ni ó dí mi lọ́wọ́ dídi ẹni tí a batisí ? ” 
 Ká sòótọ́ , ìrìbọmi ọkùnrin yìí ṣàrà ọ̀tọ̀ . 
 Ìgbàgbọ́ rẹ̀ lágbára gan - an ó sì ti ń jọ́sìn Ọlọ́run gẹ́gẹ́ bí aláwọ̀ṣe Júù tẹ́lẹ̀ , ìyẹn ni pé ó ti yí padà di ẹlẹ́sìn Júù ṣáájú àkókò yìí . 
 Ó lè jẹ́ pé yóò pẹ́ gan - an kí àǹfààní àtiṣe ìrìbọmi tó tún ṣí sílẹ̀ fún ọkùnrin náà . 
 Ní pàtàkì jù lọ , ọkùnrin yìí lóye ohun tí Ọlọ́run fẹ́ kóun ṣe , ó sì fẹ́ ṣe é tinútinú . 
 Tayọ̀tayọ̀ ni Fílípì fi fara mọ́ ohun tó sọ yìí , lẹ́yìn tí ará Etiópíà náà sì ṣèrìbọmi tán , ó “ ń bá ọ̀nà rẹ̀ lọ , ó ń yọ̀ . ” 
 Láìsí àní - àní , ó dẹni tó ń fìtara wàásù ìhìn rere náà fáwọn ará ìlú rẹ̀ . — Ìṣe 8 : 36 - 39 . 
 Bó tilẹ̀ jẹ́ pé ìyàsímímọ́ àti ìrìbọmi kì í ṣe ohun tó yẹ kéèyàn fọwọ́ yẹpẹrẹ mú , kì í sì í ṣe ohun téèyàn ń ṣe láìronú jinlẹ̀ , síbẹ̀ àpẹẹrẹ òṣìṣẹ́ ìjọba ará Etiópíà yìí fi hàn pé àwọn ìgbà kan wà táwọn kan ṣèrìbọmi kété lẹ́yìn tí wọ́n gbọ́ Ọ̀rọ̀ Ọlọ́run . 
 * Nítorí náà , ó bọ́gbọ́n mu láti gbé àwọn ìbéèrè kan yẹ̀ wò . 
 Àwọn ìbéèrè náà ni : Báwo ló ṣe yẹ kéèyàn múra sílẹ̀ fún ìrìbọmi ? 
 Ǹjẹ́ ó níye ọjọ́ orí téèyàn ti lè ṣèrìbọmi ? 
 Báwo ló ṣe yẹ kéèyàn tẹ̀ síwájú tó kó tó lè ṣèrìbọmi ? 
 Ní pàtàkì jù lọ , kí nìdí tí Jèhófà fi sọ pé káwọn ìránṣẹ́ òun máa ṣèrìbọmi ? 
 Àdéhùn Téèyàn Ń Ronú Jinlẹ̀ Ṣe 
 5 , 6 . ( a ) Báwo làwọn èèyàn Ọlọ́run láyé ìgbàanì ṣe fi hàn pé àwọn mọyì ìfẹ́ Jèhófà ? 
 ( b ) Àjọṣe tímọ́tímọ́ wo la lè ní pẹ̀lú Ọlọ́run nígbà tá a bá ṣèrìbọmi ? 
 Lẹ́yìn tí Jèhófà mú àwọn ọmọ Ísírẹ́lì kúrò ní ilẹ̀ Íjíbítì , ó jẹ́ kí wọ́n mọ̀ pé òun fẹ́ láti tẹ́wọ́ gbà wọ́n gẹ́gẹ́ bí “ àkànṣe ìní ” òun , láti nífẹ̀ẹ́ wọn , láti máa dáàbò bò wọ́n , àti láti sọ wọ́n di “ orílẹ̀ - èdè mímọ́ . ” 
 Àmọ́ , káwọn èèyàn náà tó lè rí irú ìbùkún bẹ́ẹ̀ gbà , wọ́n ní láti fi hàn lọ́nà kan pàtó pé àwọn mọyì ìfẹ́ Ọlọ́run . 
 Àwọn èèyàn náà sì ṣe bẹ́ẹ̀ lóòótọ́ nípa gbígbà láti ṣe ‘ gbogbo ohun tí Jèhófà ti sọ , ’ wọ́n sì tún wọnú májẹ̀mú pẹ̀lú rẹ̀ . 
 Ní ọ̀rúndún kìíní , Jésù pàṣẹ fáwọn ọmọlẹ́yìn rẹ̀ pé kí wọ́n sọ àwọn èèyàn gbogbo orílẹ̀ - èdè di ọmọ ẹ̀yìn , àwọn tó fara mọ́ ẹ̀kọ́ rẹ̀ sì ṣèrìbọmi . 
 Kéèyàn tó lè ní àjọṣe tó dára pẹ̀lú Ọlọ́run , onítọ̀hún ní láti ní ìgbàgbọ́ nínú Jésù Kristi , kó sì ṣe ìrìbọmi . — Mátíù 28 : 19 , 20 ; Ìṣe 2 : 38 , 41 . 
 Àwọn ohun tó ṣẹlẹ̀ tí àkọsílẹ̀ wọn wà nínú Ìwé Mímọ́ yìí fi hàn pé Jèhófà máa ń bù kún àwọn tó bá ronú jinlẹ̀ , tí wọ́n ṣèlérí pé àwọn á sìn ín , tí wọ́n sì mú ìlérí wọn ṣẹ . 
 Àwọn ohun pàtàkì téèyàn gbọ́dọ̀ ṣe kó tó lè rí ìbùkún Jèhófà gbà ni ìyàsímímọ́ àti ìrìbọmi jẹ́ fún àwa Kristẹni . 
 A pinnu láti tẹ̀ lé àwọn ọ̀nà rẹ̀ , a sì fẹ́ kó máa ṣamọ̀nà wa . 
 Ìdí nìyẹn tí Jèhófà fi dì wá lọ́wọ́ mú lọ́nà ìṣàpẹẹrẹ tó sì ń darí wa sọ́nà tó yẹ ká máa rìn . — Sáàmù 73 : 23 ; Aísáyà 30 : 21 ; 41 : 10 , 13 . 
 Kí nìdí tí ìyàsímímọ́ àti ìrìbọmi fi jẹ́ ohun tá a gbọ́dọ̀ pinnu rẹ̀ fúnra wa ? 
 Ìfẹ́ tá a ní sí Jèhófà àti wíwù tó wù wá láti sìn ín ló yẹ kó mú wa gbé àwọn ìgbésẹ̀ wọ̀nyí . 
 Kò sẹ́ni tó gbọ́dọ̀ ṣèrìbọmi kìkì nítorí pé ẹnì kan sọ fún un pé ó ti kẹ́kọ̀ọ́ fún àkókò tó gùn tàbí nítorí pé àwọn ọ̀rẹ́ rẹ̀ ń ṣèrìbọmi . 
 Àmọ́ ṣá o , àwọn òbí àtàwọn Kristẹni tó dàgbà nípa tẹ̀mí lè gba ẹnì kan níyànjú pé kó ronú nípa ṣíṣe ìyàsímímọ́ àti ìrìbọmi . 
 Ó ṣe tán , àpọ́sítélì Pétérù rọ àwọn tó gbọ́ ọ̀rọ̀ rẹ̀ ní ọjọ́ Pẹ́ńtíkọ́sì pé kí wọ́n ṣe “ batisí . ” 
 Síbẹ̀ náà , ọ̀ràn ara ẹni ni ìyàsímímọ́ jẹ́ , ẹlòmíràn kò sì lè báni ṣe é . 
 Àwa fúnra wa la gbọ́dọ̀ pinnu pé a fẹ́ ṣe ìfẹ́ Ọlọ́run . — Sáàmù 40 : 8 . 
 Bá A Ṣe Lè Múra Sílẹ̀ Dáadáa fún Ìrìbọmi 
 8 , 9 . ( a ) Kí nìdí tí ìrìbọmi àwọn ọmọ ọwọ́ kò fi bá Bíbélì mu ? 
 ( b ) Báwo ló ṣe yẹ kí òye àwọn ọmọdé jinlẹ̀ tó nínú Ọ̀rọ̀ Ọlọ́run kí wọ́n tó lè ṣèrìbọmi ? 
 Níwọ̀n bí ìyàsímímọ́ ti gba kéèyàn ronú jinlẹ̀ , ǹjẹ́ ohun táwọn ọmọdé lè ṣe ni ? 
 Ìwé Mímọ́ kò sọ pé ọjọ́ orí kan pàtó lèèyàn gbọ́dọ̀ wà kó tó lè ṣèrìbọmi . 
 Síbẹ̀ , ó dájú pé àwọn ọmọ ọwọ́ ò lè ṣèpinnu tó fi hàn pé wọ́n nígbàgbọ́ , bẹ́ẹ̀ ni wọn ò lè ya ara wọn sí mímọ́ fún Ọlọ́run . 
 Nígbà tí òpìtàn Augustus Neander ń sọ̀rọ̀ nípa àwọn Kristẹni ọ̀rúndún kìíní , ohun tó kọ sínú ìwé rẹ̀ tó dá lórí ìsìn Kristẹni ni pé : “ Kìkì àwọn tó dàgbà ló máa ń ṣe ìrìbọmi níbẹ̀rẹ̀ , nítorí pé àwọn èèyàn gbà pé kò sẹ́ni tó lè ṣèrìbọmi láìní ìgbàgbọ́ . ” — Ìwé General History of the Christian Religion and Church . 
 Òye àwọn ọ̀dọ́ kan tètè máa ń jinlẹ̀ nínú Ọ̀rọ̀ Ọlọ́run . 
 Àwọn kan sì wà tí wọ́n máa ń dàgbà dáadáa kí òye wọn tó jinlẹ̀ . 
 Àmọ́ , kí ọmọ kan tó ṣèrìbọmi , ó gbọ́dọ̀ ní àjọṣe tímọ́tímọ́ pẹ̀lú Jèhófà , kó ní ìmọ̀ pípéye nípa àwọn ohun tó yẹ kéèyàn kọ́kọ́ mọ̀ nínú Ìwé Mímọ́ . 
 Irú ọmọ bẹ́ẹ̀ sì gbọ́dọ̀ ní òye tó kún rẹ́rẹ́ nípa ohun tí ìyàsímímọ́ túmọ̀ sí gẹ́gẹ́ báwọn àgbà ṣe máa ń lóye rẹ̀ . 
 Àwọn ìgbésẹ̀ wo lèèyàn gbọ́dọ̀ gbé kó tó ṣe ìyàsímímọ́ àti ìrìbọmi ? 
 Jésù pa á láṣẹ fáwọn ọmọ ẹ̀yìn rẹ̀ pé kí wọ́n kọ́ àwọn ẹni tuntun ní gbogbo ohun tóun ti pa láṣẹ . 
 Nítorí náà , àwọn tó jẹ́ ẹni tuntun gbọ́dọ̀ kọ́kọ́ ní ìmọ̀ pípéye nípa òtítọ́ , èyí tí yóò wá mú kó ṣeé ṣe fún wọn láti ní ìgbàgbọ́ nínú Jèhófà àti nínú Ọ̀rọ̀ rẹ̀ . 
 Nígbà tí òtítọ́ inú Ìwé Mímọ́ bá ti wá wọ ẹnì kan lọ́kàn dáadáa , yóò mú kó ronú pìwà dà kó sì yí padà pátápátá kúrò nínú ọ̀nà tó gbà ń gbé ìgbésí ayé rẹ̀ tẹ́lẹ̀ . 
 Ní àsẹ̀yìnwá àsẹ̀yìnbọ̀ , ẹni náà á wá pinnu láti ya ara rẹ̀ sí mímọ́ fún Jèhófà , yóò sì ṣèrìbọmi bí Jésù ṣe pa á láṣẹ . 
 Kí nìdí tó fi ṣe pàtàkì kéèyàn máa kópa déédéé nínú iṣẹ́ ìwàásù ṣáájú ìrìbọmi ? 
 Ìgbésẹ̀ pàtàkì mìíràn téèyàn tún máa gbé kó tó ṣèrìbọmi ni ṣíṣe iṣẹ́ ìwàásù ìhìn rere Ìjọba Ọlọ́run . 
 Èyí jẹ́ iṣẹ́ tó ṣe pàtàkì jù lọ tí Jèhófà gbé lé àwọn èèyàn rẹ̀ lọ́wọ́ láwọn ọjọ́ ìkẹyìn yìí . 
 Àwọn akéde tí kò tíì ṣèrìbọmi lè tipa bẹ́ẹ̀ ní ayọ̀ tó ń wá látinú sísọ̀rọ̀ òtítọ́ fáwọn ẹlòmíràn . 
 Ṣíṣe iṣẹ́ yìí yóò tún jẹ́ kí wọ́n lè dẹni tó ń fìtara kópa déédéé nínú iṣẹ́ òjíṣẹ́ náà lẹ́yìn tí wọ́n bá ṣèrìbọmi . — Róòmù 10 : 9 , 10 , 14 , 15 . 
 Ǹjẹ́ Ohun Kan Wà Tó Ń Dí Ọ Lọ́wọ́ Láti Ṣèrìbọmi ? 
 Kí ló lè mú káwọn kan máa lọ́ tìkọ̀ láti ṣèrìbọmi ? 
 Àwọn kan lè máa lọ́ tìkọ̀ láti ṣèrìbọmi nítorí pé wọn ò fẹ́ ṣe àwọn ojúṣe tó ń bá ìrìbọmi rìn . 
 Wọ́n mọ̀ pé láti lè ṣe ohun tó bá ìlànà Jèhófà mu , àwọn ní láti ṣe àwọn ìyípadà pàtàkì kan nínú ìgbésí ayé àwọn . 
 Tàbí kẹ̀ , wọ́n lè máa bẹ̀rù pé ó lè má rọrùn fáwọn láti máa bá ṣíṣe ìfẹ́ Ọlọ́run lọ lẹ́yìn táwọn bá ṣèrìbọmi . 
 Àwọn kan tiẹ̀ lè máa sọ pé , “ Bóyá màá ṣe ohun kan tí kò dára lọ́jọ́ kan tí wọ́n á sì yọ mí kúrò nínú ìjọ . ” 
 Nígbà tí Jésù wà láyé , kí ló dí àwọn kan lọ́wọ́ láti di ọmọlẹ́yìn rẹ̀ ? 
 Nígbà ayé Jésù , àwọn kan jẹ́ kí ohun tí wọ́n nífẹ̀ẹ́ sí àti ìfẹ́ tí wọ́n ní fún ìdílé wọn dí wọn lọ́wọ́ àtidi ọmọ ẹ̀yìn Jésù . 
 Akọ̀wé kan sọ fún Jésù pé òun yóò bá Jésù lọ síbikíbi tó bá ń lọ . 
 Àmọ́ Jésù ṣàlàyé fún un pé ọ̀pọ̀ ìgbà lòun kì í níbi tóun tiẹ̀ máa sùn mọ́jú pàápàá . 
 Nígbà tí Jésù pe ẹlòmíràn lára àwọn tó ń tẹ́tí sí ọ̀rọ̀ rẹ̀ pé kó wá di ọmọlẹ́yìn òun , ọkùnrin yìí fèsì pé òun ní láti kọ́kọ́ lọ “ sìnkú ” bàbá òun ná . 
 Ó ṣeé ṣe kó jẹ́ pé ńṣe ló kàn fẹ́ wà nílé kó máa dúró dìgbà tí bàbá rẹ̀ yóò kú dípò tí ì bá fi tẹ̀ lé Jésù kó sì padà wá sin bàbá rẹ̀ nígbà tí bàbá náà bá kú . 
 Níkẹyìn , ẹnì kẹta sọ pé kóun tó lè tẹ̀ lé Jésù , òun gbọ́dọ̀ lọ “ sọ pé ó dìgbóṣe ” fáwọn tí ń bẹ nínú agbo ilé òun . 
 Jésù pe irú ìfòní - dónìí - fọ̀la - dọ́la bẹ́ẹ̀ ní ‘ wíwo àwọn ohun tí ń bẹ lẹ́yìn . ’ 
 Nítorí èyí , ó dà bíi pé àwọn tó máa ń fòní - dónìí - fọ̀la - dọ́la yóò máa rí àwáwí ṣe ṣáá ni kí wọ́n lè yẹ ojúṣe wọn gẹ́gẹ́ bíi Kristẹni sílẹ̀ . — Lúùkù 9 : 57 - 62 . 
 ( a ) Kí ni Pétérù , Áńdérù , Jákọ́bù , àti Jòhánù ṣe nígbà tí Jésù pè wọ́n pé kí wọ́n wá di apẹja èèyàn ? 
 ( b ) Kí nìdí tí kò fi yẹ ká lọ́ tìkọ̀ láti tẹ́wọ́ gba àjàgà Jésù ? 
 Àpẹẹrẹ Pétérù , Áńdérù , Jákọ́bù , àti Jòhánù yàtọ̀ pátápátá sí tàwọn wọ̀nyẹn . 
 Nígbà tí Jésù pè wọ́n pé kí wọ́n tẹ̀ lé òun kí wọ́n sì di apẹja èèyàn , Bíbélì sọ pé : “ Kíá , ní pípa àwọn àwọ̀n náà tì , wọ́n tẹ̀ lé e . ” 
 Ìpinnu tí wọ́n ṣe lójú ẹsẹ̀ yẹn mú káwọn fúnra wọn wá rí i pé òótọ́ lohun tí Jésù wá sọ fún wọn lẹ́yìn ìgbà náà pé : “ Ẹ gba àjàgà mi sọ́rùn yín , kí ẹ sì kẹ́kọ̀ọ́ lọ́dọ̀ mi , nítorí onínú tútù àti ẹni rírẹlẹ̀ ní ọkàn - àyà ni èmi , ẹ ó sì rí ìtura fún ọkàn yín . 
 Nítorí àjàgà mi jẹ́ ti inú rere , ẹrù mi sì fúyẹ́ . ” 
 Bó tilẹ̀ jẹ́ pé ìrìbọmi máa ń múni bọ́ sábẹ́ àjàgà ṣíṣe àwọn ohun kan tó jẹ́ ojúṣe Kristẹni , síbẹ̀ Jésù mú un dá wa lójú pé àjàgà Kristẹni jẹ́ ti inú rere , ó sì jẹ́ èyí tó ṣeé mú mọ́ra tí yóò sì tún tuni lára gan - an . 
 Báwo ni àpẹẹrẹ Mósè àti Jeremáyà ṣe fi hàn pé a lè fọkàn balẹ̀ pé Ọlọ́run yóò ràn wá lọ́wọ́ ? 
 Ká sòótọ́ , kò sẹ́ni tí kò lè ní èrò pé òun ò kúnjú ìwọ̀n . 
 Mósè àti Jeremáyà kọ́kọ́ rò pé àwọn ò ní lè ṣiṣẹ́ tí Jèhófà yàn fún wọn . 
 Báwo ni Ọlọ́run ṣe fi wọ́n lọ́kàn balẹ̀ ? 
 Ó sọ fún Mósè pé : “ Èmi yóò wà pẹ̀lú rẹ . ” 
 Ó sì ṣèlérí fún Jeremáyà pé : “ Mo wà pẹ̀lú rẹ láti dá ọ nídè . ” 
 Àwa náà lè gbọ́kàn lé Ọlọ́run pé yóò tì wá lẹ́yìn . 
 Ìfẹ́ tá a ní fún Ọlọ́run àti ìgbẹ́kẹ̀lé tá a ní nínú rẹ̀ lè ràn wá lọ́wọ́ láti borí iyèméjì tá a máa ń ní pé bóyá a ò ní lè gbé ìgbésí ayé wa lọ́nà tó bá ìyàsímímọ́ wa mu . 
 Àpọ́sítélì Jòhánù kọ̀wé pé : “ Kò sí ìbẹ̀rù nínú ìfẹ́ , ṣùgbọ́n ìfẹ́ pípé a máa ju ìbẹ̀rù sóde . ” 
 Ọmọkùnrin kékeré kan lè máa bẹ̀rù nígbà tó bá ń dá nìkan rìn , àmọ́ ọkàn rẹ̀ á balẹ̀ nígbà tó bá di ọwọ́ bàbá rẹ̀ mú tí wọ́n sì jọ ń rìn lọ . 
 Bákan náà , tá a bá fi gbogbo ọkàn wa gbẹ́kẹ̀ lé Jèhófà , ó ṣèlérí pé òun yóò ‘ mú àwọn ipa ọ̀nà wa tọ́ , ’ bá a ti ń bá a rìn . — Òwe 3 : 5 , 6 . 
 Àkókò Ọ̀wọ̀ Ni Àkókò Ìrìbọmi Jẹ́ 
 Kí nìdí tí ìrìbọmi fi gba pé ká ri èèyàn bọnú omi pátápátá ? 
 Àsọyé kan tá a gbé karí Ìwé Mímọ́ ló sábà máa ń ṣáájú ìrìbọmi . 
 Ọ̀rọ̀ yìí ni wọ́n fi máa ń ṣàlàyé ìjẹ́pàtàkì ìrìbọmi táwa Kristẹni máa ń ṣe . 
 Nígbà tí àsọyé náà bá fẹ́ parí , àwọn tó fẹ́ ṣe ìrìbọmi náà yóò polongo ìgbàgbọ́ wọn ní gbangba nípa dídáhùn àwọn ìbéèrè méjì tá a máa ń bi àwọn tó fẹ́ ṣèrìbọmi . 
 Lẹ́yìn náà , a ó rì wọ́n sínú omi níbàámu pẹ̀lú ìlànà tí Jésù fúnra rẹ̀ fi lélẹ̀ . 
 Bíbélì fi hàn pé lẹ́yìn tí Jésù ṣèrìbọmi tán , ó ‘ jáde láti inú omi ’ tàbí pé ó “ kúrò nínú omi . ” 
 Ó hàn gbangba pé ńṣe ni Jòhánù Olùbatisí ri Jésù bọnú omi pátápátá . 
 * Ríri èèyàn bọnú omi pátápátá ṣàpẹẹrẹ ìyípadà àrà ọ̀tọ̀ tá a ti ṣe nínú ìgbésí ayé wa . 
 Ńṣe ló dà bíi pé a kú sí ọ̀nà tá a gbà ń gbé ìgbésí ayé wa tẹ́lẹ̀ , tá a sì wá bẹ̀rẹ̀ sí í gbé ìgbésí ayé tuntun nínú iṣẹ́ ìsìn Ọlọ́run . 
 Báwo làwọn tó fẹ́ ṣèrìbọmi àtàwọn tó ń wò wọ́n ṣe lè fọ̀wọ̀ hàn lákòókò ìrìbọmi náà ? 
 Àkókò ìrìbọmi jẹ́ àkókò ọ̀wọ̀ , ó sì tún jẹ́ àkókò ayọ̀ pẹ̀lú . 
 Bíbélì sọ pé Jésù gbàdúrà lákòókò tí Jòhánù ń rì í bọmi nínú Odò Jọ́dánì . 
 Gẹ́gẹ́ bíi ti Jésù , àwọn tó fẹ́ ṣèrìbọmi lóde òní gbọ́dọ̀ fọ̀wọ̀ hàn fún ohun tí wọ́n fẹ́ ṣe yìí . 
 Níwọ̀n bí Bíbélì sì ti rọ̀ wá láti máa wọṣọ tó bójú mu ní gbogbo ìgbà , ó dájú pé a gbọ́dọ̀ wọṣọ tó bójú mu lọ́jọ́ ìrìbọmi wa pẹ̀lú ! 
 Àwọn ará tó sì wà níbẹ̀ náà lè fi ọ̀wọ̀ hàn nípa títẹ́tí bẹ̀lẹ̀jẹ́ sí àsọyé ìrìbọmi náà kí wọ́n sì fara balẹ̀ máa wo bí wọ́n ṣe ń ri àwọn èèyàn náà bọmi . — 1 Kọ́ríńtì 14 : 40 . 
 Àwọn Ìbùkún Táwọn Ọmọ Ẹ̀yìn Tó Ti Ṣèrìbọmi Máa Ń Rí Gbà 
 18 , 19 . 
 Àwọn àǹfààní àti ìbùkún wo ni ìrìbọmi máa ń jẹ́ kéèyàn ní ? 
 Gbàrà tá a bá ti ya ara wa sí mímọ́ fún Ọlọ́run tá a sì ṣèrìbọmi la ti di ara ìdílé kan tó jẹ́ àrà ọ̀tọ̀ . 
 Lákọ̀ọ́kọ́ ná , Jèhófà di Bàbá wa àti Ọ̀rẹ́ wa . 
 A jẹ́ àjèjì sí Ọlọ́run ṣáájú ìrìbọmi wa , àmọ́ nísinsìnyí a ti wá bá Ọlọ́run rẹ́ . 
 Ẹbọ Kristi ti mú kó ṣeé ṣe fún wa láti sún mọ́ Ọlọ́run , òun náà sì sún mọ́ wa . 
 Wòlíì Málákì ṣàlàyé pé Jèhófà ń fiyè sí àwọn tó ń jẹ́ orúkọ mọ́ ọn tí wọ́n sì ń lo orúkọ rẹ̀ , bákan náà ló ń fetí sí wọn , tó tún ń kọ orúkọ wọn sínú ìwé ìrántí rẹ̀ pẹ̀lú . 
 Ọlọ́run sọ pé : “ Wọn yóò sì di tèmi , . . . èmi yóò sì fi ìyọ́nú hàn sí wọn , gan - an gẹ́gẹ́ bí ènìyàn ṣe ń fi ìyọ́nú hàn sí ọmọ rẹ̀ tí ń sìn ín . ” — Málákì 3 : 16 - 18 . 
 Ìrìbọmi tún ń mú kó ṣeé ṣe fún wa láti di ara ẹgbẹ́ àwọn ará tó wà kárí ayé . 
 Nígbà tí àpọ́sítélì Pétérù béèrè ìbùkún táwọn ọmọ ẹ̀yìn Kristi máa rí gbà nítorí àwọn ohun tí wọ́n fi sílẹ̀ , Jésù ṣèlérí pé : “ Olúkúlùkù ẹni tí ó bá ti fi àwọn ilé tàbí àwọn arákùnrin tàbí àwọn arábìnrin tàbí baba tàbí ìyá tàbí àwọn ọmọ tàbí àwọn ilẹ̀ sílẹ̀ nítorí orúkọ mi yóò rí gbà ní ìlọ́po - ìlọ́po sí i , yóò sì jogún ìyè àìnípẹ̀kun . ” 
 Ní ọ̀pọ̀ ọdún lẹ́yìn ìyẹn , Pétérù kọ̀wé nípa “ gbogbo ẹgbẹ́ àwọn ará ” tó wà “ nínú ayé ” nígbà yẹn . 
 Pétérù fúnra rẹ̀ rí ìtìlẹyìn àti ìbùkún gbà látọ̀dọ̀ ẹgbẹ́ ará onífẹ̀ẹ́ yìí , àwa náà sì lè rí i gbà pẹ̀lú . — 1 Pétérù 2 : 17 ; 5 : 9 . 
 Ohun àgbàyanu wo ni ìrìbọmi wa mú ká máa wọ̀nà fún ? 
 Láfikún sí i , Jésù sọ ọ́ ní kedere pé àwọn tó bá ń tẹ̀ lé òun yóò “ jogún ìyè àìnípẹ̀kun . ” 
 Láìsí àní - àní , ìyàsímímọ́ àti ìrìbọmi ń fúnni nírètí láti “ di ìyè tòótọ́ mú gírígírí , ” ìyẹn ìyè àìnípẹ̀kun nínú ayé tuntun ti Ọlọ́run . 
 Ǹjẹ́ a tún rí ìpìlẹ̀ tó dára ju èyí lọ tá a lè gbé ọjọ́ ọ̀la wa àti ti ìdílé wa kà ? 
 Ohun àgbàyanu tá à ń wọ̀nà fún yìí yóò mú kó ṣeé ṣe fún wa láti “ rìn ní orúkọ Jèhófà Ọlọ́run wa fún àkókò tí ó lọ kánrin , àní títí láé . ” — Míkà 4 : 5 . 
 [ Àwọ̀n Àlàyé ìsàlẹ̀ ìwé ] 
 Bíi ti ará Etiópíà yìí làwọn ẹgbẹ̀ẹ́dógún Júù àtàwọn aláwọ̀ṣe Júù tó fetí sí ọ̀rọ̀ Pétérù ní ọjọ́ Pẹ́ńtíkọ́sì ṣe ṣèrìbọmi láìjáfara rárá . 
 Àmọ́ ṣá o , àwọn náà ti mọ̀ nípa ẹ̀kọ́ àti ìlànà Ọ̀rọ̀ Ọlọ́run ṣáájú àkókò yẹn bíi ti ìwẹ̀fà ará Etiópíà yẹn . — Ìṣe 2 : 37 - 41 . 
 Ọ̀rọ̀ Gíríìkì náà baʹpti·sma ( ìrìbọmi ) túmọ̀ sí “ ká ri èèyàn bọmi , ká kì í sínú omi pátápátá , ká sì tún fà á jáde , ” gẹ́gẹ́ bí ìwé atúmọ̀ èdè Expository Dictionary of New Testament Words ti Vine ṣe sọ ọ́ . 
 Ǹjẹ́ O Lè Ṣàlàyé ? 
 • Báwo la ṣe lè fi hàn pé a mọyì ìfẹ́ tí Jèhófà ní sí wa , kí sì nìdí tó fi yẹ ká ṣe bẹ́ẹ̀ ? 
 • Báwo ló ṣe yẹ kí òye èèyàn jinlẹ̀ tó nínú Ọ̀rọ̀ Ọlọ́run kó tó lè ṣèrìbọmi ? 
 • Kí nìdí tá ò fi ní jẹ́ kí ìbẹ̀rù pé a lè kùnà tàbí pé a ò ní lè ṣe ojúṣe wa dí wa lọ́wọ́ láti ṣe ìrìbọmi ? 
 • Àwọn ìbùkún àrà ọ̀tọ̀ wo làwọn ọmọ ẹ̀yìn Jésù Kristi tí wọ́n ti ṣèrìbọmi lè rí gbà ? 
 [ Àwòrán tó wà ní ojú ìwé 26 ] 
 “ Kí ni ó dí mi lọ́wọ́ dídi ẹni tí a batisí ? ” 
 [ Àwọn àwòrán tó wà ní ojú ìwé 29 ] 
 Àkókò ìrìbọmi jẹ́ àkókò ọ̀wọ̀ , ó sì tún jẹ́ àkókò ayọ̀ pẹ̀lú 
 “ Èmi Wà Pẹ̀lú Yín ” 
 ‘ Ońṣẹ́ Jèhófà ń bá a lọ láti sọ pé : “ ‘ Èmi wà pẹ̀lú yín , ’ ni àsọjáde Jèhófà . ” 
 ’ — HÁGÁÌ 1 : 13 . 
 Ìtàn wo ni Jésù tọ́ka sí tó jẹ́ àsọtẹ́lẹ̀ nípa ìgbà tiwa yìí ? 
 ÀKÓKÒ tó ṣe pàtàkì gan - an nínú ìtàn ìran èèyàn là ń gbé yìí . 
 Àwọn àsọtẹ́lẹ̀ Bíbélì tó ń ṣẹ jẹ́ ká mọ̀ pé a ti wà ní “ ọjọ́ Olúwa ” láti ọdún 1914 . 
 Ó ṣeé ṣe kó o ti mọ̀ nípa àwọn àsọtẹ́lẹ̀ yìí . 
 Nípa bẹ́ẹ̀ , wàá ti mọ̀ pé Jésù fi “ àwọn ọjọ́ [ tí ] Ọmọ ènìyàn ” yóò bẹ̀rẹ̀ Ìjọba rẹ̀ wé “ àwọn ọjọ́ Nóà ” àti “ àwọn ọjọ́ Lọ́ọ̀tì . ” 
 Bíbélì tipa báyìí fi hàn pé àwọn ohun tó ṣẹlẹ̀ nígbà ayé Nóà àti ti Lọ́ọ̀tì jẹ́ àsọtẹ́lẹ̀ nípa ohun tí yóò ṣẹlẹ̀ nígbà tiwa yìí . 
 Ṣùgbọ́n ìṣẹ̀lẹ̀ míì náà tún wà tó bá ìgbà tiwa mu , tó yẹ ká fara balẹ̀ gbé yẹ̀ wò . 
 Iṣẹ́ wo ni Jèhófà gbé lé Hágáì àti Sekaráyà lọ́wọ́ ? 
 Ẹ jẹ́ ká wo ohun kan tó ṣẹlẹ̀ nígbà ayé àwọn wòlíì méjì kan tí wọ́n jẹ́ Hébérù , ìyẹn Hágáì àti Sekaráyà . 
 Ọ̀rọ̀ wo làwọn wòlíì méjì tó jẹ́ olóòótọ́ yìí sọ tó kan àwọn èèyàn Jèhófà gbọ̀ngbọ̀n nígbà tiwa yìí ? 
 Hágáì àti Sekaráyà jẹ́ ‘ ońṣẹ́ tí Jèhófà rán ’ sáwọn Júù lẹ́yìn tí wọ́n dé láti ìgbèkùn ní Bábílónì . 
 Iṣẹ́ tí Ọlọ́run gbé lé wọn lọ́wọ́ ni pé kí wọ́n fi dá àwọn ọmọ Ísírẹ́lì lójú pé Ọlọ́run wà lẹ́yìn wọn lẹ́nu iṣẹ́ tẹ́ńpìlì tí wọ́n ń tún kọ́ . 
 Bó tilẹ̀ jẹ́ pé ìwé tí Hágáì àti Sekaráyà kọ kò fi bẹ́ẹ̀ gùn , wọ́n wà lára “ gbogbo Ìwé Mímọ́ [ tí ] Ọlọ́run mí sí , [ tó ] sì ṣàǹfààní fún kíkọ́ni , fún fífi ìbáwí tọ́ni sọ́nà , fún mímú àwọn nǹkan tọ́ , fún bíbániwí nínú òdodo . ” — 2 Tímótì 3 : 16 . 
 Ó Yẹ Ká Kíyè sí Àsọtẹ́lẹ̀ Wọn 
 3 , 4 . 
 Kí nìdí tó fi yẹ ká kíyè sí àsọtẹ́lẹ̀ Hágáì àti ti Sekaráyà ? 
 Kò sí àní - àní pé ọ̀rọ̀ Hágáì àti Sekaráyà ṣe àwọn Júù ìgbà ayé wọn láǹfààní gan - an , àti pé àwọn àsọtẹ́lẹ̀ wọn ṣẹ láyé ìgbà náà . 
 Àmọ́ , kí ló máa jẹ́ kó dá wa lójú pé ọ̀rọ̀ inú ìwé Hágáì àti Sekaráyà kàn wá lóde òní ? 
 Ọ̀rọ̀ inú Hébérù 12 : 26 - 29 jẹ́ ká mọ̀ pé ó kàn wá . 
 Nínú ìwé Hébérù yìí , àpọ́sítélì Pọ́ọ̀lù fa ọ̀rọ̀ inú Hágáì 2 : 6 yọ , èyí tó sọ nípa bí Ọlọ́run ṣe máa “ mi ọ̀run àti ilẹ̀ ayé . . . jìgìjìgì . ” 
 Mímì tí Ọlọ́run máa mi ọ̀run àti ayé ni yóò ‘ bi ìtẹ́ àwọn ìjọba ṣubú , tí yóò sì pa okun ìjọba àwọn orílẹ̀ - èdè rẹ́ ráúráú . ’ — Hágáì 2 : 22 . 
 Bí Pọ́ọ̀lù ṣe fa ọ̀rọ̀ Hágáì yọ tán ló sọ ohun tó máa ṣẹlẹ̀ sí “ ìjọba àwọn orílẹ̀ - èdè , ” ó sì wá sọ̀rọ̀ nípa bí ìjọba tí kò ṣeé mì , táwọn Kristẹni ẹni àmì òróró yóò gbà ṣe ju Ìjọba èyíkéyìí lọ . 
 Èyí jẹ́ ká rí i pé lákòókò tí Pọ́ọ̀lù ń kọ ìwé Hébérù ní ọ̀rúndún kìíní Sànmánì Kristẹni , ohun tó máa ṣẹ lọ́jọ́ iwájú ni àsọtẹ́lẹ̀ Hágáì àti ti Sekaráyà jẹ́ . 
 Àṣẹ́kù àwọn Kristẹni ẹni àmì òróró tí wọn yóò bá Jésù ṣe Ìjọba Mèsáyà ṣì wà lórí ilẹ̀ ayé lónìí . 
 Èyí fi hàn pé àsọtẹ́lẹ̀ Hágáì àti ti Sekaráyà ní láti kan àwa tá à ń gbé lóde òní . 
 5 , 6 . 
 Kí làwọn nǹkan tó ṣẹlẹ̀ kí Hágáì àti Sekaráyà tó bẹ̀rẹ̀ sí í sọ àsọtẹ́lẹ̀ wọn ? 
 Ìwé Ẹ́sírà jẹ́ ká mọ àwọn ohun tó ṣẹlẹ̀ kí Hágáì àti Sekaráyà tó bẹ̀rẹ̀ sí í sọ àsọtẹ́lẹ̀ . 
 Lẹ́yìn táwọn Júù padà dé láti ìgbèkùn ní Bábílónì lọ́dún 537 ṣáájú Sànmánì Kristẹni , Gómìnà Serubábélì àti Jóṣúà ( tàbí Jéṣúà ) tó jẹ́ àlùfáà àgbà bojú tó àwọn tó fi ìpìlẹ̀ tẹ́ńpìlì tuntun lélẹ̀ lọ́dún 536 ṣáájú Sànmánì Kristẹni . 
 Bí wọ́n ṣe fi ìpìlẹ̀ tẹ́ńpìlì yìí lélẹ̀ múnú àwọn Júù dùn gan - an , àmọ́ kò pẹ́ lẹ́yìn náà ni ẹ̀rù bẹ̀rẹ̀ sí í bà wọ́n . 
 Ẹ́sírà 4 : 4 sọ pé : “ Àwọn ènìyàn ilẹ̀ náà [ ìyẹn àwọn ọ̀tá ] ń bá a lọ ní sísọ ọwọ́ àwọn ènìyàn Júdà di aláìlera , wọ́n sì ń sọ ọkàn wọn domi láti má ṣe kọ́lé . ” 
 Àwọn ọ̀tá yìí , pàápàá àwọn ará Samáríà , fi onírúurú ẹ̀sùn èké kan àwọn Júù . 
 Àwọn alátakò yìí sì rí sí i pé ọba Páṣíà gbẹ́sẹ̀ lé iṣẹ́ tẹ́ńpìlì tí wọ́n ń kọ́ . — Ẹ́sírà 4 : 10 - 21 . 
 Bí ìrẹ̀wẹ̀sì ṣe bá àwọn Júù lórí iṣẹ́ tẹ́ńpìlì tí wọ́n ń kọ́ nìyẹn . 
 Wọ́n wá bẹ̀rẹ̀ sí í lépa àwọn nǹkan tara wọn . 
 Àmọ́ lọ́dún 520 ṣáájú Sànmánì Kristẹni , ìyẹn ọdún mẹ́rìndínlógún lẹ́yìn tí wọ́n fi ìpìlẹ̀ tẹ́ńpìlì lélẹ̀ , Jèhófà yan Hágáì àti Sekaráyà pé kí wọ́n fún àwọn Júù níṣìírí kí wọ́n lè tún bẹ̀rẹ̀ iṣẹ́ kíkọ́ tẹ́ńpìlì náà padà . 
 Báwọn ońṣẹ́ Ọlọ́run ṣe ta àwọn Júù jí , tó sì wá dá wọn lójú pé Jèhófà ń bẹ lẹ́yìn wọn , wọ́n tún bẹ̀rẹ̀ iṣẹ́ lórí tẹ́ńpìlì náà , wọ́n sì kọ́ ọ parí lọ́dún 515 ṣáájú Sànmánì Kristẹni . — Ẹ́sírà 6 : 14 , 15 . 
 Kí ló ń ṣẹlẹ̀ lóde òní tó bá ti ìgbà ayé wòlíì Hágáì àti Sekaráyà mu ? 
 Ǹjẹ́ o mọ bí gbogbo èyí ṣe kàn wá ? 
 A ṣì níṣẹ́ tó pọ̀ láti ṣe lẹ́nu iṣẹ́ ìwàásù “ ìhìn rere ìjọba ” Ọlọ́run . 
 Lẹ́yìn Ogun Àgbáyé Kìíní , ètò Ọlọ́run tẹnu mọ́ ọn gan - an pé ó yẹ ká máa ṣe iṣẹ́ yẹn . 
 Gẹ́gẹ́ báwọn Júù ṣe rí ìdáǹdè kúrò ní ìgbèkùn ní Bábílónì ìgbàanì náà ni Jèhófà ṣe mú káwọn èèyàn rẹ̀ òde òní rí ìdáǹdè kúrò nínú ìgbèkùn Bábílónì Ńlá , ìyẹn àpapọ̀ ìsìn èké àgbáyé . 
 Àwọn ẹni àmì òróró Ọlọ́run tẹra mọ́ iṣẹ́ wíwàásù àti kíkọ́ni , wọ́n sì ń darí àwọn èèyàn sí ìjọsìn tòótọ́ . 
 Iṣẹ́ náà ń bá a lọ títí dòní , àní lọ́nà tó gbòòrò sí i pàápàá . 
 Ó ṣeé ṣe kí ìwọ náà tiẹ̀ wà lára àwọn tó ń ṣe iṣẹ́ náà . 
 Àkókò tó yẹ ká káràmáásìkí iṣẹ́ náà nìyí , torí òpin ètò nǹkan burúkú yìí ti dé tán ! 
 A gbọ́dọ̀ máa ṣe iṣẹ́ tí Ọlọ́run gbé lé wa lọ́wọ́ yìí nìṣó títí Jèhófà yóò fi dá sí ọ̀ràn ìràn ènìyàn nígbà “ ìpọ́njú ńlá . ” 
 Ìyẹn ni Jèhófà yóò fi palẹ̀ ìwà ibi mọ́ láyé tí ìjọsìn tòótọ́ yóò sì wá gbilẹ̀ kárí ayé . 
 Kí nìdí tá a fi lè sọ dájúdájú pé Ọlọ́run ń tì wá lẹ́yìn bá a ṣe ń ṣe iṣẹ́ ìwàásù ? 
 Gẹ́gẹ́ bí àsọtẹ́lẹ̀ Hágáì àti ti Sekaráyà ṣe fi hàn , kò sí àní - àní pé Jèhófà ń tì wá lẹ́yìn , ó sì ń bù kún wa bá a ṣe ń fi tinútinú ṣe iṣẹ́ náà . 
 Pẹ̀lú gbogbo ipá táwọn kan ti sà láti rí i pé wọ́n tẹ àwa ìránṣẹ́ Ọlọ́run rì tàbí wọ́n fòfin de iṣẹ́ tí Ọlọ́run gbé lé wa lọ́wọ́ , kò tíì sí ìjọba èyíkéyìí tó lè dí ìtẹ̀síwájú iṣẹ́ ìwàásù lọ́wọ́ . 
 Ẹ wo bí ìtìlẹyìn Jèhófà ṣe ń mú kí iṣẹ́ Ìjọba Ọlọ́run táwọn ìránṣẹ́ rẹ̀ ń ṣe gbèrú látìgbà tí Ogun Àgbáyé Kìíní ti parí títí di báyìí . 
 Àmọ́ , iṣẹ́ ṣì pọ̀ gan - an láti ṣe o . 
 Àwọn nǹkan wo ló ṣẹlẹ̀ láyé ìgbàanì tó yẹ ká kíyè sí , kí nìdí tó sì fi yẹ ká kíyè sí wọn ? 
 Báwo ni ẹ̀kọ́ tá a rí kọ́ látinú ìwé Hágáì àti Sekaráyà ṣe lè fún wa níṣìírí ká bàa lè túbọ̀ tẹra mọ́ iṣẹ́ wíwàásù àti kíkọ́ni tí Ọlọ́run gbé lé wa lọ́wọ́ ? 
 Ó dára , ẹ jẹ́ ká wo àwọn ẹ̀kọ́ tá a lè rí kọ́ látinú ìwé Bíbélì méjèèjì yìí ná . 
 Bí àpẹẹrẹ , wo àwọn kúlẹ̀kúlẹ̀ kan tó jẹ mọ́ iṣẹ́ kíkọ́ tẹ́ńpìlì táwọn Júù tí Ọlọ́run mú padà bọ̀ sípò ń ṣe . 
 A ti kọ́kọ́ mẹ́nu kàn án tẹ́lẹ̀ pé àwọn Júù tó padà sí Jerúsálẹ́mù láti Bábílónì dáwọ́ iṣẹ́ tẹ́ńpìlì tí wọ́n ń ṣe dúró . 
 Bí wọ́n ṣe fi ìpìlẹ̀ tẹ́ńpìlì lélẹ̀ tán ni wọ́n dẹwọ́ iṣẹ́ . 
 Èrò tí kò tọ̀nà wo ló mú káwọn Júù ṣe bẹ́ẹ̀ ? 
 Ẹ̀kọ́ wo ni èyí sì kọ́ wa ? 
 Bí A Ṣe Lè Ní Èrò Tó Tọ̀nà 
 Èrò tí kò tọ̀nà wo làwọn Júù ní , kí ni ìyẹn sì yọrí sí ? 
 Àwọn Júù tí Ọlọ́run mú padà bọ̀ sípò ń sọ pé : “ Àkókò kò tíì tó . ” 
 Nígbà tí wọ́n bẹ̀rẹ̀ iṣẹ́ lórí kíkọ́ tẹ́ńpìlì , tí wọ́n fi ìpìlẹ̀ rẹ̀ lélẹ̀ lọ́dún 536 ṣáájú Sànmánì Kristẹni , wọn kò sọ pé “ àkókò kò tíì tó . ” 
 Ṣùgbọ́n kò pẹ́ tí wọ́n fi jẹ́ kí àtakò àwọn orílẹ̀ - èdè tó yí wọn ká àti ìdíwọ́ látọ̀dọ̀ ìjọba mú kí wọ́n dẹwọ́ iṣẹ́ . 
 Àwọn Júù wá gbájú mọ́ iṣẹ́ ilé tara wọn àti ìgbádùn ara wọn . 
 Nígbà tí Jèhófà wo bí wọ́n ṣe pa tẹ́ńpìlì tì tí wọ́n ń fi ojúlówó igi dárà sí ilé tiwọn , ó bi wọ́n pé : “ Àkókò ha nìyí fún ẹ̀yin láti máa gbé nínú àwọn ilé yín tí a fi igi pẹlẹbẹ - pẹlẹbẹ ṣe ọ̀ṣọ́ sí , nígbà tí ilé yìí wà ní ipò ahoro ? ” — Hágáì 1 : 4 . 
 Kí nìdí tí Jèhófà fi bá àwọn Júù ìgbà ayé Hágáì wí ? 
 Àwọn nǹkan mìíràn làwọn Júù yìí kà sí pàtàkì ju tẹ́ńpìlì tí wọ́n ń kọ́ lọ . 
 Dípò tí wọn ì bá fi fi iṣẹ́ àtúnkọ́ tẹ́ńpìlì tí Jèhófà fẹ́ kí wọ́n ṣe ṣáájú , ọ̀rọ̀ ara wọn àti ilé wọn ni wọ́n gbájú mọ́ . 
 Wọ́n wá pa iṣẹ́ ilé ìjọsìn Ọlọ́run tì . 
 Jèhófà sì sọ ọ̀rọ̀ tó wà nínú Hágáì 1 : 5 láti fi gba àwọn Júù níyànjú pé kí wọ́n ‘ fi ọkàn wọn sí àwọn ọ̀nà wọn . ’ 
 Ohun tí Jèhófà ń fi ìyẹn sọ ni pé kí wọ́n fara balẹ̀ ronú nípa ohun tí wọ́n ń ṣe , kí wọ́n sì wo irú àkóbá tí àìfi iṣẹ́ kíkọ́ tẹ́ńpìlì sípò àkọ́kọ́ ń ṣe fún wọn . 
 12 , 13 . 
 Báwo ni Hágáì 1 : 6 ṣe ṣàpèjúwe ipò táwọn Júù wà , kí sì ni ìtumọ̀ ẹsẹ yẹn ? 
 Wàá rí i pé báwọn Júù ṣe jẹ́ kí ohun tí kò yẹ gba iwájú lọ́kàn wọn ṣàkóbá fún wọn . 
 Wo bí Hágáì 1 : 6 ṣe sọ irú ojú tí Ọlọ́run fi wo ohun tí wọ́n ṣe , ó ní : “ Ẹ ti fún irúgbìn púpọ̀ , ṣùgbọ́n díẹ̀ ni ẹ ń mú wọlé . 
 Ẹ ń jẹun , ṣùgbọ́n kì í ṣe ní àjẹyó . 
 Ẹ ń mutí , ṣùgbọ́n kì í ṣe dórí mímu àmuyó . 
 Ẹ ń wọṣọ , ṣùgbọ́n kò sí ẹnikẹ́ni tí ó móoru ; ẹni tí ó sì ń fi ara rẹ̀ háyà ń fi ara rẹ̀ háyà fún àpò tí ó ní àwọn ihò . ” 
 Àwọn Júù wà lórí ilẹ̀ tí Ọlọ́run fún wọn lóòótọ́ , ṣùgbọ́n ilẹ̀ náà ò méso jáde bí wọ́n ṣe fẹ́ . 
 Ìdí ni pé Jèhófà fawọ́ ìbùkún rẹ̀ sẹ́yìn kúrò lọ́dọ̀ wọn gẹ́gẹ́ bí ìkìlọ̀ tó ti ṣe fún wọn tẹ́lẹ̀ . 
 Àwọn Júù yìí ń fúnrúgbìn , àmọ́ ohun tí wọ́n ń kórè ò tó nǹkan nítorí pé Ọlọ́run ò tì wọ́n lẹ́yìn , èyí ò sì jẹ́ kí wọ́n rí oúnjẹ jẹ tó . 
 Níwọ̀n bí Ọlọ́run ò ti fìbùkún sí ohun tí wọ́n ń ṣe , wọn ò tẹ́ni tó ń wọṣọ tó máa mú ara wọn móoru . 
 Ńṣe ló tiẹ̀ wá dà bíi pé àpò tó luhò ni wọ́n ń kó owó tí wọ́n pa sí , èyí tó jẹ́ àdánù ńlá fáwọn òṣìṣẹ́ tó ń gbowó iṣẹ́ . 
 Kí wá ni ìtumọ̀ gbólóhùn náà : “ Ẹ ń mutí , ṣùgbọ́n kì í ṣe dórí mímu àmuyó ” ? 
 Kò lè túmọ̀ sí pé mímu tí wọ́n bá ń mutí para ló máa fi hàn pé Ọlọ́run ń bù kún wọn torí pé Ọlọ́run lòdì sí ìmutípara . 
 Kàkà bẹ́ẹ̀ , ńṣe ni gbólóhùn yìí túbọ̀ ń fi hàn pé Ọlọ́run fawọ́ ìbùkún rẹ̀ sẹ́yìn kúrò lọ́dọ̀ àwọn Júù . 
 Bí wọ́n bá pọn ọtí wáìnì , ìwọ̀nba díẹ̀ ni wọ́n máa rí . 
 Kò ní pọ̀ tó èyí tí ọtí á fi lè pa wọ́n . 
 Bí Bibeli Mimọ ṣe sọ ọ́ ni pé : “ Ẹnyin nmu , ṣugbọn kò tẹ yin lọrun . ” 
 14 , 15 . 
 Ẹ̀kọ́ àríkọ́gbọ́n wo ni Hágáì 1 : 6 kọ́ wa ? 
 Kì í ṣe ẹ̀kọ́ nípa bá a ṣe lè dárà sí ilé wa ni ìtàn àwọn Júù yìí ń kọ́ wa . 
 Tipẹ́tipẹ́ ṣáájú káwọn ará Bábílónì tó kó wọn nígbèkùn ni wòlíì Ámósì ti bẹnu àtẹ́ lu àwọn ọlọ́rọ̀ Ísírẹ́lì nítorí “ àwọn ilé eyín erin ” tí wọ́n ń kọ́ àti bí wọ́n ṣe “ ń dùbúlẹ̀ sórí àga ìrọ̀gbọ̀kú tí a fi eyín erin ṣe . ” 
 Àwọn ilé aláràbarà wọ̀nyẹn àtàwọn ohun ọ̀ṣọ́ ilé wọn kò pẹ́ lọ títí . 
 Àwọn ọ̀tá tó ṣẹ́gun wọn ló kó nǹkan wọ̀nyẹn lọ . 
 Síbẹ̀ , lẹ́yìn táwọn èèyàn Ọlọ́run ti wà nígbèkùn fún àádọ́rin ọdún , púpọ̀ lára wọn kò fi ohun tó ṣẹlẹ̀ níṣàájú kọ́gbọ́n . 
 Ṣé a ó fi wọ́n kọ́gbọ́n ní tiwa ? 
 Á dára kí kálukú wa bi ara rẹ̀ pé : ‘ Kí n sòótọ́ , báwo ni ọ̀rọ̀ ilé tàbí ibùgbé mi àti ṣíṣe ohun ọ̀ṣọ́ síbẹ̀ ṣe gbà mí lọ́kàn tó ? 
 Ọwọ́ wo ni mo fi mú ọ̀rọ̀ lílọ kàwé sí i kí n lè dépò ńlá , èyí tó jẹ́ pé ó lè gba ọ̀pọ̀ àkókò fún ọ̀pọ̀lọpọ̀ ọdún , débi pé mi ò ní rí àkókò tó jọjú lò fún ìjọsìn Ọlọ́run ? ’ — Lúùkù 12 : 20 , 21 ; 1 Tímótì 6 : 17 - 19 . 
 Ó yẹ kí ohun tá a kà nínú Hágáì 1 : 6 jẹ́ ká rí i pé ó ṣe pàtàkì gan - an ká rí ìbùkún Ọlọ́run gbà ní ìgbésí ayé wa . 
 Ọlọ́run ò fìbùkún síṣẹ́ àwọn Júù ayé ìgbàanì , ìyẹn sì ṣe àkóbá púpọ̀ fún wọn . 
 Lónìí pẹ̀lú , yálà a ní ọ̀pọ̀ dúkìá tàbí a ò ní , ohun tó dájú ni pé bí a kò bá rí ìbùkún Jèhófà gbà , ìyẹn yóò ṣàkóbá púpọ̀ fún àjọṣe wa pẹ̀lú Ọlọ́run . 
 Àmọ́ , báwo la ṣe lè rí ìbùkún Ọlọ́run gbà ? 
 Jèhófà Ń Fi Ẹ̀mí Rẹ̀ Ṣèrànwọ́ 
 16 - 18 . 
 Kí ni ọ̀rọ̀ inú Sekaráyà 4 : 6 túmọ̀ sí fáwọn Júù ayé ìgbàanì ? 
 Ọlọ́run mí sí Sekaráyà tó jẹ́ wòlíì bíi ti Hágáì pé kó sọ ọ̀nà tí Jèhófà gbà fún àwọn olùfọkànsìn ayé ìgbàanì níṣìírí àti ọ̀nà tó gbà bù kún wọn . 
 Èyí á sì jẹ́ kó o rí ọ̀nà tó máa gbà bù kún ìwọ náà . 
 Ó sọ pé : “ ‘ Kì í ṣe nípasẹ̀ ẹgbẹ́ ológun , tàbí nípasẹ̀ agbára , bí kò ṣe nípasẹ̀ ẹ̀mí mi , ’ ni Jèhófà àwọn ẹgbẹ́ ọmọ ogun wí . ” 
 Ó ṣeé ṣe kó o ti máa gbọ́ ẹsẹ Bíbélì yìí lọ́pọ̀ ìgbà , àmọ́ kí ló túmọ̀ sí fáwọn Júù ìgbà ayé Hágáì àti Sekaráyà , báwo ló sì ṣe kàn ọ́ ? 
 Rántí pé iṣẹ́ kékeré kọ́ lọ̀rọ̀ Hágáì àti ti Sekaráyà ṣe lára àwọn Júù ìgbà ayé wọn . 
 Ohun táwọn wòlíì méjèèjì yìí sọ ta àwọn Júù olóòótọ́ jí . 
 Oṣù kẹfà ọdún 520 ṣáájú Sànmánì Kristẹni ni Hágáì bẹ̀rẹ̀ sí í sọ àsọtẹ́lẹ̀ , Sekaráyà sì bẹ̀rẹ̀ tirẹ̀ ní oṣù kẹjọ ọdún yẹn kan náà . 
 Hágáì 2 : 18 jẹ́ ká mọ̀ pé oṣù kẹsàn - án ni wọ́n padà bẹ̀rẹ̀ iṣẹ́ ní pẹrẹu lórí ìpìlẹ̀ tẹ́ńpìlì náà . 
 Àsọtẹ́lẹ̀ wọn ló mú kí orí àwọn Júù yá gágá sí iṣẹ́ náà , tí wọ́n sì ṣe ohun tí Jèhófà wí pẹ̀lú ìdánilójú pé ó ń bẹ lẹ́yìn àwọn . 
 Èyí jẹ́ ká rí i pé ọ̀rọ̀ bí Ọlọ́run ṣe ń tì wọ́n lẹ́yìn ni Sekaráyà 4 : 6 ń sọ . 
 Nígbà táwọn Júù padà sí ìlú wọn lọ́dún 537 ṣáájú Sànmánì Kristẹni , wọn ò ní ẹgbẹ́ ológun . 
 Síbẹ̀ , Jèhófà dáàbò bò wọ́n , ó sì ṣamọ̀nà wọn délé láti Bábílónì . 
 Ẹ̀mí rẹ̀ ló darí wọn nígbà tí wọ́n bẹ̀rẹ̀ iṣẹ́ lórí tẹ́ńpìlì láìpẹ́ sígbà tí wọ́n ti ìgbèkùn dé . 
 Bí wọ́n bá sì tún bẹ̀rẹ̀ iṣẹ́ yẹn tọkàntọkàn , Jèhófà yóò fi ẹ̀mí mímọ́ rẹ̀ tì wọ́n lẹ́yìn . 
 Alágbára wo ló ń ṣèdíwọ́ , àmọ́ tí ẹ̀mí Ọlọ́run borí rẹ̀ ? 
 Ìran mẹ́jọ ọ̀tọ̀ọ̀tọ̀ ni Sekaráyà rí , tí Jèhófà fi mú kó dá a lójú pé òun yóò wà pẹ̀lú àwọn èèyàn òun tí wọ́n bá ń fi tọkàntọkàn bá iṣẹ́ tẹ́ńpìlì kíkọ́ náà lọ títí dé ìparí rẹ̀ . 
 Ìran kẹrin , èyí tó wà ní orí kẹta ìwé Sekaráyà , fi hàn pé Sátánì ń jin gbogbo ìsapá táwọn Júù ń ṣe láti parí kíkọ́ tẹ́ńpìlì náà lẹ́sẹ̀ . 
 Ó dájú pé kò ní dùn mọ́ Sátánì nínú láti rí i pé Jóṣúà Àlùfáà Àgbà ń ṣe iṣẹ́ àlùfáà fáwọn èèyàn nínú tẹ́ńpìlì tuntun . 
 Àmọ́ bó tilẹ̀ jẹ́ pé Èṣù ò jáwọ́ nínú ìdíwọ́ tó ń ṣe fáwọn Júù lẹ́nu iṣẹ́ tẹ́ńpìlì tí wọ́n ń kọ́ , ẹ̀mí Jèhófà ṣe bẹbẹ fáwọn Júù débi pé gbogbo ohun ìdènà kúrò lọ́nà , ẹ̀mí yẹn sì tún fún wọn lágbára tí wọ́n fi kọ́ tẹ́ńpìlì náà parí . 
 Báwo ni ẹ̀mí mímọ́ ṣe ṣèrànwọ́ fáwọn Júù tí wọ́n fi lè parí iṣẹ́ tí Ọlọ́run ní kí wọ́n ṣe ? 
 Àwọn òṣìṣẹ́ ọba dojú àtakò kọ àwọn Júù , wọ́n rí sí i pé ọba gbẹ́sẹ̀ lé iṣẹ́ tẹ́ńpìlì náà . 
 Ìyẹn wá dà bí òkè ìṣòro níwájú àwọn Júù . 
 Ṣùgbọ́n , Jèhófà ṣèlérí pé òun yóò bi ohun tó dà bí “ òkè ńlá ” yìí wó , yóò sì di “ ilẹ̀ títẹ́jú pẹrẹsẹ . ” 
 Ohun tó sì ṣẹlẹ̀ gan - an nìyẹn ! 
 Dáríúsì Ọba Kìíní ṣèwádìí ó sì rí ìwé kan tí Kírúsì kọ láti fi yọ̀ǹda pé káwọn Júù tún tẹ́ńpìlì náà kọ́ . 
 Dáríúsì wá fagi lé òfin tí wọ́n fi de iṣẹ́ wọn , ó sì ní kí wọ́n mú owó fáwọn Júù látinú ìṣúra ọba , kí wọ́n fi bójú tó ìnáwó iṣẹ́ tẹ́ńpìlì . 
 Àyípadà yìí mà ga o ! 
 Ǹjẹ́ ẹ̀mí Ọlọ́run ló darí ọba yìí ? 
 Ó dájú pé òun ni . 
 Wọ́n kọ́ tẹ́ńpìlì náà parí lọ́dún 515 ṣáájú Sànmánì Kristẹni , ìyẹn ọdún kẹfà tí Dáríúsì Kìíní di ọba . — Ẹ́sírà 6 : 1 , 15 . 
 ( a ) Láyé ìgbàanì , báwo ni Ọlọ́run ṣe “ mi gbogbo orílẹ̀ - èdè jìgìjìgì , ” báwo sì ni “ àwọn ohun fífani - lọ́kàn - mọ́ra ” inú wọn ṣe jáde wá ? 
 ( b ) Báwo ni àsọtẹ́lẹ̀ yìí ṣe ṣẹ lóde òní ? 
 Nínú Hágáì 2 : 5 , wòlíì Hágáì rán àwọn Júù létí májẹ̀mú tí Ọlọ́run bá wọn dá lẹ́bàá Òkè Sínáì , nígbà tí “ gbogbo òkè ńlá náà . . . ń wárìrì gidigidi . ” 
 Jèhófà fẹ́ ṣe ohun tó tún máa fa ìwárìrì nígbà ayé Hágáì àti Sekaráyà gẹ́gẹ́ bí Hágáì 2 : 6 , 7 ṣe fi hàn lọ́nà ìṣàpẹẹrẹ . 
 Ńṣe ni nǹkan máa dà rú ní gbogbo ilẹ̀ tí Páṣíà ń ṣàkóso lé lórí , àmọ́ iṣẹ́ táwọn Júù ń ṣe lórí tẹ́ńpìlì yóò máa tẹ̀ síwájú títí tí yóò fi parí . 
 “ Àwọn ohun fífani - lọ́kàn - mọ́ra tí ń bẹ nínú gbogbo orílẹ̀ - èdè , ” ìyẹn àwọn tí kì í ṣe Júù , yóò wá bẹ̀rẹ̀ sí í yin Ọlọ́run lógo pa pọ̀ pẹ̀lú àwọn Júù nínú tẹ́ńpìlì náà . 
 Ohun kan náà ti ṣẹlẹ̀ lọ́nà tó ga ju ìwọ̀nyí lọ ní àkókò tiwa yìí . 
 Ohun náà ni pé Ọlọ́run ti lo iṣẹ́ ìwàásù tá à ń ṣe láti fi ‘ mi gbogbo orílẹ̀ - èdè jìgìjìgì , ’ “ àwọn ohun fífani - lọ́kàn - mọ́ra tí ń bẹ nínú gbogbo orílẹ̀ - èdè ” sì ti ń wọlé wá láti máa bá àṣẹ́kù àwọn ẹni àmì òróró jọ́sìn Ọlọ́run pọ̀ . 
 Ní báyìí , ńṣe làwọn ẹni àmì òróró àtàwọn àgùntàn mìíràn yìí jọ ń fi ògo kún inú ilé Jèhófà . 
 Ìgbàgbọ́ táwọn olùjọ́sìn tòótọ́ wọ̀nyí ní nínú Ọlọ́run ló mú kí wọ́n máa dúró de àkókò tí Jèhófà máa ‘ mi ọ̀run àti ilẹ̀ ayé jìgìjìgì ’ lọ́nà mìíràn . 
 Ńṣe ni Jèhófà yóò fi mímì yẹn bi okun tàbí agbára ìjọba àwọn orílẹ̀ - èdè ṣubú , tí yóò sì pa wọ́n rẹ́ ráúráú . — Hágáì 2 : 22 . 
 Báwo ni Jèhófà ṣe ‘ ń mi àwọn orílẹ̀ - èdè jìgìjìgì , ’ kí ni ìyẹn ti yọrí sí , kí ló sì máa tó ṣẹlẹ̀ ? 
 Àwọn nǹkan wọ̀nyí mú wa rántí ìrọ́kẹ̀kẹ̀ kan tó ti wáyé láàárín àwọn ohun tí “ ọ̀run àti ilẹ̀ ayé àti òkun àti ilẹ̀ gbígbẹ ” dúró fún . 
 Ọ̀kan ni ti Sátánì Èṣù àtàwọn ẹ̀mí èṣù rẹ̀ tí Jésù fi sọ̀kò sí àgbègbè ilẹ̀ ayé . 
 Bákan náà , ó dájú pé iṣẹ́ ìwàásù táwọn ẹni àmì òróró ń múpò iwájú nínú rẹ̀ ti mi àwọn èèyàn tó jẹ́ ara ètò àwọn nǹkan yìí jìgìjìgì . 
 Pẹ̀lú bí gbogbo èyí ṣe ń ṣẹlẹ̀ , ńṣe ni “ ogunlọ́gọ̀ ńlá ” èèyàn tí wọ́n jẹ́ ohun fífani - lọ́kàn - mọ́ra látinú gbogbo àwọn orílẹ̀ - èdè ń jáde wá láti dara pọ̀ mọ́ Ísírẹ́lì tẹ̀mí láti máa sin Jèhófà . 
 Àwọn ogunlọ́gọ̀ ńlá yìí ń bá àwọn Kristẹni ẹni àmì òróró ṣiṣẹ́ pọ̀ , wọ́n jọ ń wàásù ìhìn rere pé Ọlọ́run yóò fi ogun Amágẹ́dọ́nì mi àwọn orílẹ̀ - èdè jìgìjìgì láìpẹ́ . 
 Lẹ́yìn ìyẹn , aráyé yóò lè máa ṣe ìjọsìn tòótọ́ bó ṣe yẹ kó rí gan - an kárí ayé . 
 Ǹjẹ́ O Rántí ? 
 • Ìgbà wo ni Hágáì àti Sekaráyà ṣe iṣẹ́ wòlíì , kí làwọn ohun tó sì ń ṣẹlẹ̀ nígbà náà ? 
 • Báwo lo ṣe lè fi ọ̀rọ̀ Hágáì àti ti Sekaráyà sílò ? 
 • Kí nìdí tí Sekaráyà 4 : 6 fi jẹ́ ọ̀rọ̀ ìṣírí fún ọ ? 
 [ Àwọn àwòrán tó wà ní ojú ìwé 20 ] 
 Ìwé Hágáì àti ti Sekaráyà mú kó dá wa lójú pé Ọlọ́run ń bẹ lẹ́yìn wa 
 [ Àwòrán tó wà ní ojú ìwé 23 ] 
 “ Àkókò ha nìyí fún ẹ̀yin láti máa gbé nínú àwọn ilé yín tí a fi igi pẹlẹbẹ - pẹlẹbẹ ṣe ọ̀ṣọ́ sí , nígbà tí ilé yìí wà ní ipò ahoro ? ” 
 [ Àwòrán tó wà ní ojú ìwé 24 ] 
 Àwọn èèyàn Jèhófà ń kópa nínú iṣẹ́ wíwàásù fún ‘ àwọn ẹni fífani - lọ́kàn - mọ́ra látinú àwọn orílẹ̀ - èdè ’ 
 Ẹ Jẹ́ Kí Ọwọ́ Yín Le 
 “ Ẹ jẹ́ kí ọwọ́ yín le , ẹ̀yin tí ẹ ń gbọ́ ọ̀rọ̀ wọ̀nyí ní àwọn ọjọ́ wọ̀nyí láti ẹnu àwọn wòlíì . ” — SEKARÁYÀ 8 : 9 . 
 1 , 2 . 
 Kí nìdí tó fi yẹ ká gbé ohun tó wà nínú ìwé Hágáì àti Sekaráyà yẹ̀ wò ? 
 Ó LÉ ní ẹ̀ẹ́dẹ́gbẹ̀tàlá [ 2,500 ] ọdún sẹ́yìn tí Hágáì àti Sekaráyà ti kọ àsọtẹ́lẹ̀ wọn sílẹ̀ , síbẹ̀ ó kàn ọ́ lóde òní . 
 Ọ̀rọ̀ tó wà nínú ìwé méjèèjì yìí kì í ṣe ìtàn lásán . 
 Wọ́n jẹ́ ara “ gbogbo ohun tí a ti kọ ní ìgbà ìṣáájú [ tí ] a kọ fún ìtọ́ni wa . ” 
 Ọ̀pọ̀ ohun tá a kà nínú wọn ń jẹ́ ká rántí àwọn ohun tó ti ń ṣẹlẹ̀ látìgbà tí Ìjọba Ọlọ́run ti bẹ̀rẹ̀ lọ́run lọ́dún 1914 . 
 Nígbà tí Pọ́ọ̀lù ń sọ̀rọ̀ nípa àwọn ohun tó ti ṣẹlẹ̀ sáwọn èèyàn Ọlọ́run tipẹ́tipẹ́ ṣáájú ìgbà ayé rẹ̀ , ó ní : “ Wàyí o , nǹkan wọ̀nyí ń bá a lọ ní ṣíṣẹlẹ̀ sí wọn gẹ́gẹ́ bí àpẹẹrẹ , a sì kọ̀wé wọn kí ó lè jẹ́ ìkìlọ̀ fún àwa tí òpin àwọn ètò àwọn nǹkan dé bá . ” 
 Ṣùgbọ́n o lè máa rò ó pé , ‘ Báwo ni ìwé Hágáì àti ti Sekaráyà ṣe lè ṣe wá láǹfààní lóde òní ? ’ 
 Ọ̀rọ̀ nípa kí ni Hágáì àti Sekaráyà tẹnu mọ́ ? 
 Gẹ́gẹ́ bá a ṣe sọ nínú àpilẹ̀kọ́ tó ṣáájú èyí , ìgbà táwọn Júù kúrò nígbèkùn Bábílónì padà wá sí ilẹ̀ tí Ọlọ́run fún wọn ni Hágáì àti Sekaráyà sọ àsọtẹ́lẹ̀ yìí . 
 Ọ̀rọ̀ nípa àtúnkọ́ tẹ́ńpìlì làwọn wòlíì méjèèjì sì tẹnu mọ́ . 
 Ọdún 536 ṣáájú Sànmánì Kristẹni làwọn Júù fi ìpìlẹ̀ tẹ́ńpìlì yìí lélẹ̀ . 
 Bó tilẹ̀ jẹ́ pé nígbà yẹn , àwọn àgbà Júù kan ń ronú nípa tẹ́ńpìlì tàtijọ́ , ńṣe ni ọ̀pọ̀ jù lọ èèyàn ń ké “ igbe ìdùnnú . ” 
 Àmọ́ ṣá o , ohun tó tún ṣe pàtàkì jùyẹn lọ ti ṣẹlẹ̀ nígbà tiwa yìí . 
 Báwo ló ṣe ṣẹlẹ̀ ? — Ẹ́sírà 3 : 3 - 13 . 
 Kí ló ṣẹlẹ̀ láìpẹ́ sígbà tí Ogun Àgbáyé Kìíní parí ? 
 Láìpẹ́ sígbà tí Ogun Àgbáyé Kìíní parí , Jèhófà dá àwọn ẹni àmì òróró nídè kúrò nígbèkùn Bábílónì Ńlá . 
 Ìdáǹdè yìí jẹ́ ọ̀nà pàtàkì kan tí Jèhófà gbà fi hàn pé òun wà lẹ́yìn wọn . 
 Ṣáájú ìgbà náà , ńṣe ló dà bíi pé àwọn aṣáájú ìsìn àtàwọn aláṣẹ tí wọ́n jọ lẹ̀dí àpò pọ̀ ti fòpin sí iṣẹ́ wíwàásù àti kíkọ́ni táwọn Akẹ́kọ̀ọ́ Bíbélì ń ṣe káàkiri ayé . 
 Ṣùgbọ́n Jèhófà Ọlọ́run mú gbogbo ohun tó jẹ́ ìdènà fún iṣẹ́ ìwàásù àti ìkọ́ni yìí kúrò . 
 Iṣẹ́ Ìjọba Ọlọ́run sì ti ń gbilẹ̀ láti ọdún 1919 láìsí nǹkan kan tó lè dá a dúró . 
 5 , 6 . 
 Ohun ńlá wo ni Sekaráyà 4 : 7 fi hàn pé Ọlọ́run máa ṣe ? 
 Ó dájú pé kò sóhun tó máa dá iṣẹ́ wíwàásù àti kíkọ́ni táwọn ìránṣẹ́ Jèhófà onígbọràn ń ṣe nígbà tiwa yìí dúró láé nítorí pé Jèhófà ló ń tì wọ́n lẹ́yìn . 
 Sekaráyà 4 : 7 sọ pé : “ Dájúdájú , òun yóò . . . mú olórí òkúta ìpìlẹ̀ jáde wá . 
 Kíkígbe sí i yóò wà , pé : ‘ Ó mà lóòfà ẹwà o ! 
 Ó mà lóòfà ẹwà o ! ’ ” 
 Kí ni ohun ńlá tí ọ̀rọ̀ yìí ń fi hàn pé Jèhófà máa ṣe lóde òní ? 
 Ọ̀rọ̀ inú Sekaráyà 4 : 7 yìí ń sọ nípa ìgbà táwọn èèyàn yóò máa ṣe ìjọsìn tòótọ́ , ìyẹn ìjọsìn Olúwa Ọba Aláṣẹ , lọ́nà pípé nínú àgbàlá tẹ́ńpìlì tẹ̀mí rẹ̀ ti orí ilẹ̀ ayé . 
 Tẹ́ńpìlì tẹ̀mí yìí ni ètò tí Jèhófà ṣe nípa bí a ó ṣe máa jọ́sìn òun lọ́lá ẹbọ ìpẹ̀tù Kristi Jésù . 
 Lóòótọ́ , ọ̀rúndún kìíní Sànmánì Kristẹni ni tẹ́ńpìlì ńlá nípa tẹ̀mí yìí ti wà . 
 Ṣùgbọ́n ìjọsìn tòótọ́ kò tíì dé ipò pípé tó yẹ kó wà lórí ilẹ̀ ayé . 
 Lónìí , àràádọ́ta ọ̀kẹ́ olùjọsìn ló ń sin Ọlọ́run lọ́nà pípé nínú àgbàlá tẹ́ńpìlì tẹ̀mí rẹ̀ ti orí ilẹ̀ ayé . 
 Ìgbà Ẹgbẹ̀rún Ọdún Ìjọba Jésù Kristi làwọn olùjọsìn yìí àti ọ̀kẹ́ àìmọye tó máa jíǹde yóò di ẹni pípé . 
 Lópin ẹgbẹ̀rún ọdún yìí , àwọn tó ń sin Ọlọ́run lọ́nà tòótọ́ nìkan ṣoṣo ni yóò kù lórí ilẹ̀ ayé tí Ọlọ́run ti fọ̀ mọ́ tónítóní . 
 Ipa wo ni Jésù ń kó nígbà tiwa yìí kí ìjọsìn tòótọ́ lè dé ipò pípé , kí sì nìdí tó fi yẹ kí èyí jẹ́ ìṣírí fún wa ? 
 Ojú Serubábélì tó jẹ́ gómìnà àti Jóṣúà Àlùfáà Àgbà ni wọ́n ṣe kọ́ tẹ́ńpìlì náà parí lọ́dún 515 ṣáájú Sànmánì Kristẹni . 
 Àsọtẹ́lẹ̀ inú Sekaráyà 6 : 12 , 13 sì fi hàn pé bẹ́ẹ̀ náà ni Jésù ṣe máa rí sí i pé ìjọsìn tòótọ́ dé ipò pípé . 
 Ó kà pé : “ Èyí ni ohun tí Jèhófà àwọn ẹgbẹ́ ọmọ ogun wí : ‘ Ọkùnrin náà rèé tí orúkọ rẹ̀ ń jẹ́ Ìrújáde . 
 Láti ipò rẹ̀ ni yóò sì ti rú jáde , dájúdájú , òun yóò sì kọ́ tẹ́ńpìlì Jèhófà . 
 Òun . . . ní tirẹ̀ , yóò ru iyì ; yóò sì jókòó , yóò sì ṣàkóso lórí ìtẹ́ rẹ̀ , òun yóò sì di àlùfáà lórí ìtẹ́ rẹ̀ . ’ ” 
 Níwọ̀n bó ti jẹ́ pé Jésù tó wà lọ́run , tó mú kí ìdílé àwọn ọba látọ̀dọ̀ Dáfídì rú jáde , ló wà lẹ́yìn iṣẹ́ Ìjọba Ọlọ́run tó ń lọ lọ́wọ́ nínú tẹ́ńpìlì tẹ̀mí , ǹjẹ́ o rò pé ẹnikẹ́ni lè dí iṣẹ́ yẹn lọ́wọ́ kó má lè tẹ̀ síwájú ? 
 Rárá o ! 
 Ǹjẹ́ kò yẹ kí èyí mú ká túbọ̀ tẹra mọ́ iṣẹ́ ìsìn wa , ká má ṣe jẹ́ kí àníyàn ayé yìí gbà wá lọ́kàn ? 
 Ohun Tó Yẹ Ká Fi Ṣáájú 
 Kí nìdí tá a fi gbọ́dọ̀ fi iṣẹ́ inú tẹ́ńpìlì nípa tẹ̀mí ṣáájú ohun gbogbo ? 
 Tá a bá fẹ́ rí ojú rere Jèhófà àti ìtìlẹyìn rẹ̀ , a ní láti fi iṣẹ́ inú tẹ́ńpìlì nípa tẹ̀mí ṣáájú ohun gbogbo . 
 A kò gbọ́dọ̀ dà bí àwọn Júù tó sọ pé , “ Àkókò kò tíì tó , ” kàkà bẹ́ẹ̀ , ńṣe ló yẹ ká máa rántí pé “ àwọn ọjọ́ ìkẹyìn ” la wà yìí . 
 Ohun tí Jésù sọ tẹ́lẹ̀ ni pé àwọn olóòótọ́ ọmọlẹ́yìn òun yóò máa wàásù ìhìn rere Ìjọba Ọlọ́run wọn yóò sì máa sọ àwọn èèyàn di ọmọ ẹ̀yìn . 
 Nítorí náà , a gbọ́dọ̀ rí i pé a ò fi iṣẹ́ pàtàkì yìí ṣeré rárá . 
 Nígbà kan , àtakò ayé Sátánì mú kí iṣẹ́ yìí dáwọ́ dúró díẹ̀ , ṣùgbọ́n ó tún bẹ̀rẹ̀ padà lọ́dún 1919 , kò sì tíì parí . 
 Ó dájú pé iṣẹ́ yẹn yóò parí ! 
 9 , 10 . 
 Kí la ní láti ṣe ká tó lè rí ẹ̀san ire gbà lọ́dọ̀ Jèhófà , ẹ̀kọ́ wo ni ìyẹn sì kọ́ wa ? 
 Bí a bá ṣe ṣiṣẹ́ yẹn tọkàntọkàn tó lẹ́nì kọ̀ọ̀kan àti lápapọ̀ ni Jèhófà yóò ṣe san wá lẹ́san ire tó . 
 Wo ìlérí tí Jèhófà ṣe tó lè mú kí èyí dá wa lójú . 
 Jèhófà sọ ohun tí òun yóò ṣe bí àwọn Júù bá lè tún bẹ̀rẹ̀ sí í jọ́sìn òun tọkàntọkàn , tí wọ́n sì padà sídìí iṣẹ́ ìpìlẹ̀ tẹ́ńpìlì tí wọ́n ń ṣe , ó ní : “ Láti òní lọ , èmi yóò máa súre . ” 
 Èyí túmọ̀ sí pé wọ́n á rí ojú rere Jèhófà lẹ́kùn - únrẹ́rẹ́ . 
 Àwọn ìbùkún tí Ọlọ́run sì ṣèlérí fún wọn ni pé : “ Irú - ọmọ àlàáfíà yóò wà ; àní àjàrà yóò mú èso rẹ̀ wá , ilẹ̀ pàápàá yóò sì mú èso rẹ̀ jáde , ọ̀run pàápàá yóò sì fúnni ní ìrì rẹ̀ ; dájúdájú , èmi yóò sì mú kí àwọn tí ó ṣẹ́ kù lára àwọn ènìyàn yìí jogún gbogbo nǹkan wọ̀nyí . ” — Sekaráyà 8 : 9 - 13 . 
 Bí Jèhófà ṣe san àwọn Júù yẹn lẹ́san nípa tẹ̀mí àti nípa tara , bẹ́ẹ̀ ni yóò ṣe san àwa náà lẹ́san tá a bá fi tìdùnnú - tìdùnnú tẹra mọ́ iṣẹ́ tó gbé lé wa lọ́wọ́ . 
 Lára ohun tó máa fi jíǹkí wa ni àlàáfíà tó máa jọba láàárín wa , ààbò , aásìkí àti ìtẹ̀síwájú nínú ìjọsìn wa . 
 Àmọ́ ká má gbàgbé o , pé a ní láti ṣe iṣẹ́ inú tẹ́ńpìlì tẹ̀mí bí Jèhófà ṣe ní ká ṣe é ká tó lè máa rí ojú rere rẹ̀ nìṣó . 
 Báwo la ṣe lè yẹ ara wa wò ? 
 Àkókò gan - an nìyí tá a ní láti ‘ fi ọkàn - àyà wa sí àwọn ọ̀nà wa . ’ 
 Ó yẹ ká fara balẹ̀ yẹ ara wa wò nípa àwọn ohun tá a fi ṣáájú nígbèésí ayé . 
 Bí a bá ṣe gbé orúkọ Jèhófà ga tó àti bí a bá ṣe tẹ̀ síwájú tó nínú iṣẹ́ tẹ́ńpìlì rẹ̀ nípa tẹ̀mí ni Jèhófà yóò ṣe bù kún wa tó lóde òní . 
 Nítorí náà , o lè bi ara rẹ pé : ‘ Ṣé mi ò ti máa fi àwọn nǹkan míì ṣáájú ìjọsìn mi ? 
 Ǹjẹ́ mo ṣì nítara fún Jèhófà , fún ẹ̀kọ́ òtítọ́ àti fún iṣẹ́ Ọlọ́run bí mo ṣe ní in nígbà tí mo ṣe ìrìbọmi ? 
 Ǹjẹ́ ìlépa ìgbé ayé ìdẹ̀ra kò máa nípa lórí ọwọ́ tí mo fi ń mú ìjọsìn Jèhófà àti iṣẹ́ Ìjọba rẹ̀ ? 
 Ǹjẹ́ ìbẹ̀rù èèyàn , ìyẹn ìbẹ̀rù ohun táwọn èèyàn máa wí , kò ti mú kí n fà sẹ́yìn bákan ṣáá lẹ́nu iṣẹ́ Ọlọ́run ? ’ — Ìṣípayá 2 : 2 - 4 . 
 Kí ni Hágáì 1 : 6 , 9 sọ pé ó ṣẹlẹ̀ sáwọn Júù ? 
 A kò ní fẹ́ kí Ọlọ́run fawọ́ ìbùkún jìngbìnnì rẹ̀ sẹ́yìn torí pé a kò gbé orúkọ rẹ̀ ga . 
 Rántí pé àwọn Júù tó padà wálé láti ìgbèkùn kọ́kọ́ káràmáásìkí iṣẹ́ àtúnkọ́ tẹ́ńpìlì kó tó di pé wọ́n bẹ̀rẹ̀ sí í “ sá kiri , olúkúlùkù nítorí ilé tirẹ̀ ” gẹ́gẹ́ bí Hágáì 1 : 9 ṣe wí . 
 Wọ́n jẹ́ kí ìlépa nǹkan tara wọn gbà wọ́n lọ́kàn . 
 Àbáyọrí èyí ni pé nǹkan ‘ díẹ̀ ni wọ́n ń mú wọlé , ’ ní ti pé wọn ò róúnjẹ jẹ tó , wọn ò fi bẹ́ẹ̀ rí ọtí mu , wọn ò sì fi bẹ́ẹ̀ rí aṣọ tó lè mú ara móoru wọ̀ . 
 Ìdí ni pé Jèhófà ti fawọ́ ìbùkún rẹ̀ sẹ́yìn kúrò lọ́dọ̀ wọn . 
 Ǹjẹ́ a rí ẹ̀kọ́ kọ́ nínú èyí ? 
 13 , 14 . 
 Báwo la ṣe lè lo ẹ̀kọ́ tá a rí kọ́ nínú Hágáì 1 : 6 , 9 , kí sì nìdí tí èyí fi ṣe pàtàkì ? 
 Ǹjẹ́ o ò gbà pé tá a bá fẹ́ máa rí ìbùkún Ọlọ́run gbà , a ò gbọ́dọ̀ jẹ́ kí ìlépa nǹkan tara wa dí ìjọsìn wa sí Jèhófà lọ́wọ́ ? 
 A ní láti rí i pé a kò gba ohun yòówù tó bá lè fa ìpínyà ọkàn fún wa nínú ìjọsìn láyè , ì báà jẹ́ ìlépa ọrọ̀ , okòwò tó lè sọni dolówó òjijì , ìlépa ẹ̀kọ́ nílé ìwé gíga láti lè dépò ńlá nínú ayé , tàbí ìlépa ètò ẹ̀kọ́ mìíràn tó lè gbé wa dépò tá a fẹ́ . 
 Nǹkan wọ̀nyẹn lè má burú lóòótọ́ o . 
 Àmọ́ tá a bá ń sọ̀rọ̀ nípa ohun tó lè múni ní ìyè ayérayé , ǹjẹ́ o kò rí i pé “ òkú iṣẹ́ ” ni wọ́n jẹ́ ? 
 Báwo ni wọ́n ṣe jẹ́ bẹ́ẹ̀ ? 
 Ìdí ni pé òkú iṣẹ́ , ohun àìníláárí tàbí ohun asán gbáà ni wọ́n jẹ́ lágbo àwọn ohun tó lè múni tẹ̀ síwájú nínú ìjọsìn àti àjọṣe wa pẹ̀lú Ọlọ́run . 
 Téèyàn ò bá jáwọ́ nínú irú àwọn nǹkan bẹ́ẹ̀ , wọ́n lè ba àjọṣe ẹni pẹ̀lú Ọlọ́run jẹ́ . 
 Irú nǹkan bẹ́ẹ̀ ṣẹlẹ̀ sáwọn Kristẹni ẹni àmì òróró kan nígbà ayé àwọn àpọ́sítélì . 
 Ó sì tún ṣẹlẹ̀ sáwọn kan lóde òní pẹ̀lú . 
 Ó ṣeé ṣe kó o mọ àwọn kan tó jẹ́ pé díẹ̀díẹ̀ làwọn nǹkan míì tí wọ́n ń lépa gbà wọ́n lọ́kàn tí wọn ò fi kópa mọ́ nínú ìgbòkègbodò Kristẹni tí wọn ò sì wá sípàdé mọ́ . 
 Tó sì jẹ́ pé títí di báyìí ọkàn wọn ò tiẹ̀ sí nínú pé kí wọ́n padà wá máa sin Jèhófà . 
 Ìrètí wa ni pé irú àwọn bẹ́ẹ̀ yóò padà sọ́dọ̀ Jèhófà lọ́jọ́ kan . 
 Àmọ́ ohun kan tó dájú ni pé , téèyàn bá ń lépa “ òkú iṣẹ́ , ” Jèhófà ò ní bù kún onítọ̀hún , kò sì ní fojú rere wò ó . 
 Ìyẹn yóò sì burú jáì , nítorí ńṣe lonítọ̀hún máa pàdánù ayọ̀ àti àlàáfíà tí ẹ̀mí Ọlọ́run máa ń jẹ́ kéèyàn ní . 
 Ẹ ò rí i pé àdánù ńlá ló máa jẹ́ fẹ́ni tó bá pàdánù ìfararora aláyọ̀ tó wà láàárín àwọn ará ! — Gálátíà 1 : 6 ; 5 : 7 , 13 , 22 - 24 . 
 Báwo ni Hágáì 2 : 14 ṣe jẹ́ ká rí i pé ọ̀rọ̀ ìjọsìn wa kì í ṣe nǹkan kékeré ? 
 Nǹkan kékeré kọ́ lọ̀rọ̀ yìí o . 
 Wo bí Hágáì 2 : 14 ṣe sọ irú ojú tí Jèhófà fi wo àwọn Júù tó pa ilé ìjọsìn Ọlọ́run tì tí wọ́n wá lọ ń figi dárà sí ilé tara wọn , yálà wọ́n ṣe bẹ́ẹ̀ ní ti gidi ni o tàbí wọ́n kàn ń ṣe ohun tó máa mú ilé wọn lẹ́wà sí i bákan ṣáá . 
 Ó ní : “ ‘ Bẹ́ẹ̀ ni àwọn ènìyàn yìí rí , bẹ́ẹ̀ sì ni orílẹ̀ - èdè yìí rí níwájú mi , ’ ni àsọjáde Jèhófà , ‘ bẹ́ẹ̀ sì ni gbogbo iṣẹ́ ọwọ́ wọn rí , àti ohun yòówù tí wọ́n bá mú wá síbẹ̀ . 
 Ó jẹ́ aláìmọ́ . ’ ” 
 Táwọn Júù tí ò fi gbogbo ọkàn wọn sin Jèhófà yìí kò bá kọ́kọ́ kọbi ara sí ìjọsìn tòótọ́ , inú Ọlọ́run ò lè dùn sí ẹbọ yòówù kí wọ́n máa rú lórí pẹpẹ tí wọ́n ṣì mọ sí Jerúsálẹ́mù nígbà yẹn . — Ẹ́sírà 3 : 3 . 
 Ọlọ́run Fi Dá Àwọn Ìránṣẹ́ Rẹ̀ Lójú Pé Òun Wà Lẹ́yìn Wọn 
 Kí ni àwọn ìran tí Sekaráyà rí jẹ́ kó dá àwọn Júù lójú pé yóò ṣẹlẹ̀ ? 
 Ọlọ́run tipa ìran mẹ́jọ tí Sekaráyà rí fi dá àwọn Júù onígbọràn tó ń ṣiṣẹ́ àtúnkọ́ tẹ́ńpìlì lójú pé òun wà lẹ́yìn wọn . 
 Ìran àkọ́kọ́ fi dá àwọn Júù lójú pé iṣẹ́ àtúnkọ́ tẹ́ńpìlì máa parí dandan àti pé nǹkan yóò rọ̀ṣọ̀mù ní Jerúsálẹ́mù àti ilẹ̀ Júdà bí àwọn Júù bá ti lè parí iṣẹ́ tí Ọlọ́run ní kí wọ́n ṣe . 
 Ìran kejì fi yé wọn pé gbogbo ìjọba tó ta ko ìsìn tòótọ́ yóò pa run dájúdájú . 
 Àwọn ìran yòókù jẹ́ kí wọ́n mọ̀ pé ààbò Ọlọ́run máa wà lórí iṣẹ́ ìkọ́lé tí wọ́n ń ṣe , pé àwọn èèyàn orílẹ̀ - èdè púpọ̀ yóò rọ́ wá sínú ilé ìjọsìn Jèhófà tí wọ́n bá kọ́ ọ parí , pé àlàáfíà àti ààbò yóò wà , pé gbogbo ohun tó dà bí òkè ìṣòro tó ń dí iṣẹ́ Ọlọ́run lọ́wọ́ yóò di pẹ̀tẹ́lẹ̀ , pé Ọlọ́run yóò mú ìwà ibi kúrò àti pé àwọn áńgẹ́lì yóò bójú tó wọn , yóò sì dáàbò bò wọ́n . 
 O lè wá rí ìdí táwọn Júù onígbọràn fi yí ọ̀nà tí wọ́n gbà ń gbé ìgbé ayé wọn padà nígbà tó dá wọn lójú pé Ọlọ́run wà lẹ́yìn wọn , tí wọ́n sì gbájú mọ́ iṣẹ́ tí Ọlọ́run tìtorí ẹ̀ dá wọn nídè . 
 Níwọ̀n bí Ọlọ́run ti jẹ́ kó dá wa lójú pé ìjọsìn tòótọ́ yóò borí , àwọn ìbéèrè wo ló yẹ ká bi ara wa ? 
 Lónìí bákan náà , níwọ̀n bó ti dá wa lójú pé ìjọsìn tòótọ́ yóò borí , ó yẹ kí ìyẹn mú wa ronú jinlẹ̀ nípa ilé ìjọsìn Jèhófà ká sì káràmáásìkí iṣẹ́ Ọlọ́run . 
 Á dára kó o bi ara rẹ láwọn ìbéèrè yìí : ‘ Bí mo bá gbà pé ìsinsìnyí ló yẹ ká máa wàásù ìhìn rere Ìjọba Ọlọ́run lójú méjèèjì ká sì máa sọni di ọmọ ẹ̀yìn , ǹjẹ́ àwọn ohun tí mò ń lépa àti ọ̀nà tí mo gbà ń gbé ìgbé ayé mi fi hàn pé mo gbà bẹ́ẹ̀ lóòótọ́ ? 
 Ǹjẹ́ mò ń lo àkókò tó pọ̀ tó láti fi kẹ́kọ̀ọ́ Ọ̀rọ̀ Ọlọ́run tó kún fún àsọtẹ́lẹ̀ , kí n máa ṣàṣàrò lé e lórí kí n sì máa bá àwọn Kristẹni bíi tèmi àtàwọn ẹlòmíì jíròrò nípa rẹ̀ ? ’ 
 Kí ló ń bọ̀ wá ṣẹlẹ̀ lọ́jọ́ iwájú , gẹ́gẹ́ bí Sekaráyà orí kẹrìnlá ṣe fi hàn ? 
 Sekaráyà sọ̀rọ̀ nípa ìparun Bábílónì Ńlá tí ogun Amágẹ́dọ́nì yóò tẹ̀ lé . 
 Ó sọ pé : “ Yóò sì di ọjọ́ kan tí a mọ̀ pé ó jẹ́ ti Jèhófà . 
 Kì yóò jẹ́ ọ̀sán , bẹ́ẹ̀ ni kì yóò jẹ́ òru ; yóò sì ṣẹlẹ̀ pé ní ìrọ̀lẹ́ yóò di ìmọ́lẹ̀ . ” 
 Bẹ́ẹ̀ ni o , ọjọ́ tó ṣókùnkùn tó sì burú jáì ni ọjọ́ Jèhófà yóò jẹ́ fáwọn ọ̀tá rẹ̀ tó wà lórí ilẹ̀ ayé ! 
 Àmọ́ yóò jẹ́ àkókò ìmọ́lẹ̀ tí kò ní yéé tàn àti àkókò ojú rere tí kò ní lópin fún àwọn olùjọsìn Jèhófà tí wọ́n jẹ́ onígbọràn . 
 Sekaráyà tún ṣàpèjúwe bí ohun gbogbo yóò ṣe máa kókìkí ìjẹ́mímọ́ Jèhófà nínú ayé tuntun . 
 Kìkì ìjọsìn tòótọ́ tá à ń ṣe sí Ọlọ́run nínú tẹ́ńpìlì ńlá nípa tẹ̀mí ló máa ṣẹ́ kù láyé . 
 Ohun ńlá gbáà ni Ọlọ́run fi dá wa lójú yìí o ! 
 Àwọn ohun tí àsọtẹ́lẹ̀ yìí wí máa ṣẹ níṣojú wa , a ó sì tún rí bí ìdáláre Jèhófà gẹ́gẹ́ bí Ọba Aláṣẹ Ayé Àtọ̀run yóò ṣe wáyé . 
 Áà , ọjọ́ Jèhófà , ọjọ́ lọjọ́ náà yóò jẹ́ ! 
 Ìbùkún Ayérayé 
 19 , 20 . 
 Kí nìdí tí ọ̀rọ̀ inú Sekaráyà 14 : 8 , 9 fi jẹ́ ìṣírí fún ọ ? 
 Lẹ́yìn tí gbogbo ìyẹn bá ṣẹlẹ̀ tán , Jésù yóò sọ Sátánì àtàwọn ẹ̀mí èṣù rẹ̀ dèrò ọ̀gbun àìnísàlẹ̀ níbi tí wọn ò ti ní lè ta pútú . 
 Ìbùkún yabuga - yabuga yóò wá máa tú jáde nígbà Ẹgbẹ̀rún Ọdún Ìjọba Kristi . 
 Sekaráyà 14 : 8 , 9 sọ pé : “ Yóò sì ṣẹlẹ̀ ní ọjọ́ yẹn pé omi ààyè yóò jáde lọ láti Jerúsálẹ́mù , ìdajì rẹ̀ sí òkun ìhà ìlà - oòrùn àti ìdajì rẹ̀ sí òkun ìhà ìwọ̀ - oòrùn . 
 Ní ìgbà ẹ̀ẹ̀rùn àti ní ìgbà òtútù ni yóò ṣẹlẹ̀ . 
 Jèhófà yóò sì di ọba lórí gbogbo ilẹ̀ ayé . 
 Ní ọjọ́ yẹn , Jèhófà yóò jẹ́ ọ̀kan , orúkọ rẹ̀ yóò sì jẹ́ ọ̀kan . ” 
 “ Omi ààyè ” tàbí “ odò omi ìyè , ” tó dúró fún àwọn ètò tí Jèhófà ṣe láti fi gbé ìwàláàyè wa ró , yóò máa ṣàn gbùúgbùú jáde láti ibi ìtẹ́ Ìjọba Mèsáyà . 
 Ogunlọ́gọ̀ ńlá àwọn olùjọsìn Jèhófà tó la Amágẹ́dọ́nì já yóò bọ́ lọ́wọ́ ikú tí ẹ̀ṣẹ̀ Ádámù fà . 
 Kódà àwọn tó ti kú yóò jàǹfààní ní ti pé wọn yóò jíǹde . 
 Bí Jèhófà yóò ṣe tún bẹ̀rẹ̀ ìṣàkóso rẹ̀ lórí ayé lákọ̀tun nìyẹn . 
 Gbogbo èèyàn jákèjádò ayé ni yóò sì gbà pé Jèhófà ni Ọba Aláṣẹ Ayé Àtọ̀run , àti pé òun lẹ́nì kan ṣoṣo tó yẹ láti máa sìn . 
 Kí ló yẹ ká pinnu pé a ó máa ṣe ? 
 Pẹ̀lú gbogbo àsọtẹ́lẹ̀ inú ìwé Hágáì àti Sekaráyà yìí àti gbogbo àwọn tó ti ṣẹ lára wọn , kò sí àní - àní pé ńṣe ló yẹ ká máa bá iṣẹ́ tí Ọlọ́run gbé lé wa lọ́wọ́ lọ ní pẹrẹu nínú àgbàlá tẹ́ńpìlì tẹ̀mí rẹ̀ ti orí ilẹ̀ ayé . 
 Ó sì yẹ ká máa sa gbogbo ipá wa láti fi iṣẹ́ Ọlọ́run ṣáájú ohun gbogbo títí Jésù yóò fi mú ìjọsìn tòótọ́ dé ipò pípé . 
 Sekaráyà 8 : 9 rọ̀ wá pé : “ Ẹ jẹ́ kí ọwọ́ yín le , ẹ̀yin tí ẹ ń gbọ́ ọ̀rọ̀ wọ̀nyí ní àwọn ọjọ́ wọ̀nyí láti ẹnu àwọn wòlíì . ” 
 Ǹjẹ́ O Rántí ? 
 • Àwọn nǹkan wo ló ń ṣẹlẹ̀ lónìí tó fi hàn pé àsọtẹ́lẹ̀ inú ìwé Hágáì àti Sekaráyà kàn wá ? 
 • Ẹ̀kọ́ wo ni ìwé Hágáì àti Sekaráyà kọ́ wa nípa ohun tó yẹ ká fi sípò iwájú ? 
 • Kí nìdí tí àyẹ̀wò ìwé Hágáì àti Sekaráyà tá a ṣe fi mú ká ní ìdánilójú nípa ọjọ́ ọ̀la ? 
 [ Àwòrán tó wà ní ojú ìwé 26 ] 
 Hágáì àti Sekaráyà gba àwọn Júù níyànjú pé kí wọ́n ṣe iṣẹ́ Ọlọ́run tọkàntọkàn kí wọ́n lè rí ìbùkún gbà 
 [ Àwọn àwòrán tó wà ní ojú ìwé 27 ] 
 Ṣé ìwọ ò ‘ máa sá kiri nítorí ilé tìrẹ ’ ? 
 [ Àwòrán tó wà ní ojú ìwé 28 ] 
 Jèhófà ṣèlérí ìbùkún , ó sì ti pèsè ìbùkún ọ̀hún 
 Àwọn Olùṣọ́ Àgùntàn Tí Wọ́n Jẹ́ “ Àpẹẹrẹ Fún Agbo ” 
 ‘ Ẹ máa ṣe olùṣọ́ àgùntàn agbo Ọlọ́run tí ń bẹ lábẹ́ àbójútó yín tinútinú , pẹ̀lú ìháragàgà , kí ẹ di àpẹẹrẹ fún agbo . ’ — 1 PÉTÉRÙ 5 : 2 , 3 . 
 1 , 2 . ( a ) Àǹfààní wo ni Jésù gbé lé àpọ́sítélì Pétérù lọ́wọ́ , kí ló sì fi hàn pé kò sóun tó burú nínú bí Jésù ṣe fọkàn tán Pétérù ? 
 ( b ) Ojú wo ni Jèhófà fi ń wo àwọn olùṣọ́ àgùntàn tó yàn sípò ? 
 NÍGBÀ tó kù díẹ̀ kí àjọyọ̀ Pẹ́ńtíkọ́sì ti ọdún 33 Sànmánì Kristẹni wáyé , Pétérù àtàwọn ọmọ ẹ̀yìn mẹ́fà mìíràn ń jẹ oúnjẹ àárọ̀ tí Jésù ṣe fún wọn lẹ́bàá Òkun Gálílì . 
 Kì í ṣe ìgbà àkọ́kọ́ nìyí tí Pétérù rí Jésù lẹ́yìn tó jíǹde , ó sì dájú pé inú rẹ̀ dùn gan - an pé Jésù wà láàyè . 
 Àmọ́ ó tún ṣeé ṣe kí ẹ̀rù máa ba Pétérù . 
 Ìdí ni pé ọjọ́ díẹ̀ ṣáájú ìgbà yẹn ló sẹ́ , tó lóun ò mọ Jésù rí rárá . 
 Ǹjẹ́ Jésù bá Pétérù tó ti ronú pìwà dà wí nítorí pé kò nígbàgbọ́ ? 
 Rárá o . 
 Kàkà bẹ́ẹ̀ , ńṣe ló gbé àǹfààní kan lé Pétérù lọ́wọ́ , ìyẹn ni àǹfààní bíbọ́ “ àwọn àgùntàn kéékèèké ” tó jẹ́ ti Jésù àti ṣíṣe olùṣọ́ àgùntàn wọn . 
 Gẹ́gẹ́ bí àkọsílẹ̀ Bíbélì nípa ìjọ Kristẹni ọ̀rúndún kìíní ti fi hàn , kò sóun tó burú nínú bí Jésù ṣe fọkàn tán Pétérù yẹn . 
 Ìdí ni pé Pétérù àtàwọn àpọ́sítélì yòókù , àtàwọn àgbà ọkùnrin ní Jerúsálẹ́mù , ń bá a lọ láti máa ṣolùṣọ́ àgùntàn ìjọ Kristẹni lákòókò kan tí àdánwò líle wáyé tí iṣẹ́ ìwàásù sì ń gbòòrò gan - an . — Ìṣe 1 : 15 - 26 ; 2 : 14 ; 15 : 6 - 9 . 
 Lákòókò tiwa yìí , Jèhófà ń tipasẹ̀ Jésù Kristi yan àwọn ọkùnrin tó kúnjú ìwọ̀n láti máa sìn gẹ́gẹ́ bí olùṣọ́ àgùntàn ìjọ kí wọ́n lè máa darí àwọn àgùntàn Ọlọ́run lákòókò tó nira jù lọ nínú ìtàn ìran èèyàn yìí . 
 Ǹjẹ́ ó tiẹ̀ dára bí Jèhófà ṣe fọkàn tán àwọn ọkùnrin wọ̀nyẹn ? 
 Àlàáfíà tó wà láàárín ẹgbẹ́ àwọn ará kárí ayé fi hàn pé ó dáa bẹ́ẹ̀ . 
 Lóòótọ́ , àwọn olùṣọ́ àgùntàn wọ̀nyí kì í ṣe ẹni tí kò lè ṣàṣìṣe gẹ́gẹ́ bí Pétérù náà kò ṣe jẹ́ ẹni tí kò lè ṣàṣìṣe . 
 Síbẹ̀ , Jèhófà fọkàn tán wọn pé wọ́n á bójú tó àwọn àgùntàn “ tí ó fi ẹ̀jẹ̀ Ọmọ òun fúnra rẹ̀ rà . ” 
 Jèhófà fẹ́ràn àwọn ọkùnrin wọ̀nyí gan - an , ó sì kà wọ́n “ yẹ fún ọlá ìlọ́po méjì . ” — 1 Tímótì 5 : 17 . 
 Ọ̀nà wo làwọn olùṣọ́ àgùntàn inú ìjọ Kristẹni gbà ń fi hàn pé àwọn múra tán láti sìn ? 
 Ọ̀nà wo làwọn olùṣọ́ àgùntàn ìjọ Ọlọ́run gbà ń fi hàn pé àwọn múra tán láti sìn , tí wọ́n sì tipa bẹ́ẹ̀ jẹ́ àpẹẹrẹ fún ìjọ ? 
 Bíi ti Pétérù àtàwọn olùṣọ́ àgùntàn mìíràn ní ọgọ́rùn - ún ọdún kìíní , wọ́n gbára lé ẹ̀mí mímọ́ Ọlọ́run èyí tó ń fún wọn lókun tí wọ́n nílò láti ṣe iṣẹ́ tá a gbé lé wọn lọ́wọ́ . 
 Ẹ̀mí mímọ́ tún ń mú kí wọ́n ní èso tẹ̀mí tí í ṣe ìfẹ́ , ìdùnnú , àlàáfíà , ìpamọ́ra , inú rere , ìwà rere , ìgbàgbọ́ , ìwà tútù , àti ìkóra - ẹni - níjàánu . 
 Ẹ jẹ́ ká gbé àwọn ọ̀nà kan yẹ̀ wò táwọn olùṣọ́ àgùntàn lè gbà fi àpẹẹrẹ lélẹ̀ nínú fífi èso tẹ̀mí yìí hàn bí wọ́n ti ń ṣolùṣọ́ àgùntàn agbo Ọlọ́run tó wà níkàáwọ́ wọn . 
 Ẹ Nífẹ̀ẹ́ Agbo àti Àgùntàn Kọ̀ọ̀kan 
 4 , 5 . ( a ) Ọ̀nà wo ni Jèhófà àti Jésù gbà ń fìfẹ́ hàn fún agbo ? 
 ( b ) Kí ni díẹ̀ lára àwọn ọ̀nà táwọn olùṣọ́ àgùntàn ìjọ Ọlọ́run gbà ń fìfẹ́ hàn fún agbo ? 
 Ìfẹ́ ni ànímọ́ tó gbawájú jù lọ tí ẹ̀mí Ọlọ́run máa ń jẹ́ kéèyàn ní . 
 Jèhófà ń fi hàn pé òun nífẹ̀ẹ́ agbo lódindi nípa pípèsè ọ̀pọ̀ oúnjẹ tẹ̀mí . 
 Àmọ́ ṣá o , kì í ṣe pé ó ń bọ́ agbo nìkan , ó tún ń fìfẹ́ hàn fún àgùntàn kọ̀ọ̀kan nínú agbo . 
 Jésù pẹ̀lú nífẹ̀ẹ́ agbo . 
 Ó fi ẹ̀mí rẹ̀ lélẹ̀ fún un , ó sì mọ àgùntàn kọ̀ọ̀kan , àní ó mọ “ orúkọ ” ọ̀kọ̀ọ̀kan wọn . — Jòhánù 10 : 3 , 14 - 16 . 
 Àwọn olùṣọ́ àgùntàn ìjọ Ọlọ́run ń fara wé Jèhófà àti Jésù . 
 Wọ́n máa ń fìfẹ́ hàn fún agbo Ọlọ́run lódindi nípa ‘ kíkọ́ ’ ìjọ lẹ́kọ̀ọ́ . 
 Àwọn àsọyé tó dá lórí Bíbélì tí wọ́n ń sọ ni wọ́n fi ń bọ́ agbo , wọ́n sì tún ń dáàbò bo agbo , gbogbo àwọn ará ìjọ ló sì máa ń rí iṣẹ́ àṣekára tí wọ́n ń ṣe yìí . 
 Àmọ́ , àwọn ohun kan wà táwọn ará kì í rí , ìyẹn ni àkókò tí wọ́n ń lò láti fi bójú tó àkọsílẹ̀ ìjọ , láti kọ àwọn lẹ́tà , láti ṣe àwọn ìtòlẹ́sẹẹsẹ àtàwọn nǹkan pẹ́ẹ́pẹ̀ẹ̀pẹ́ mìíràn káwọn ìpàdé ìjọ àtàwọn ìgbòkègbodò yòókù lé máa wáyé “ lọ́nà tí ó bójú mu àti nípa ìṣètò . ” 
 Àwọn ará ìjọ kì í rí wọn nígbà tí wọ́n bá ń ṣe ọ̀pọ̀ lára àwọn iṣẹ́ wọ̀nyí , bẹ́ẹ̀ sì làwọn iṣẹ́ wọ̀nyí lè má fi bẹ́ẹ̀ jọni lójú . 
 Iṣẹ́ tí ìfẹ́ ń súnni ṣe ni lóòótọ́ . — Gálátíà 5 : 13 . 
 6 , 7 . ( a ) Ọ̀nà wo làwọn olùṣọ́ àgùntàn lè gbà di ojúlùmọ̀ àwọn àgùntàn ? 
 ( b ) Nígbà mìíràn , kí nìdí tó fi dára láti sọ bí nǹkan ṣe rí lára ẹni fún alàgbà kan ? 
 Àwọn Kristẹni tó jẹ́ olùṣọ́ àgùntàn onífẹ̀ẹ́ máa ń sápá láti fìfẹ́ hàn sí àgùntàn kọ̀ọ̀kan nínú ìjọ . 
 Ọ̀nà kan táwọn olùṣọ́ àgùntàn gbà ń di ojúlùmọ̀ àgùntàn kọ̀ọ̀kan nínú ìjọ jẹ́ nípa bíbá wọn ṣiṣẹ́ lóde ìwàásù . 
 Jésù sábà máa ń rí i pé àwọn ọmọ ẹ̀yìn òun wà pẹ̀lú òun lẹ́nu iṣẹ́ ìwàásù , ó sì máa ń lo àkókò yẹn láti fún wọn níṣìírí . 
 Arákùnrin kan tó ti ń ṣe olùṣọ́ àgùntàn bọ̀ tipẹ́ , sọ pé : “ Mo ti rí i pé ọ̀nà kan tó dára jù lọ láti gbà mọ arákùnrin kan tàbí arábìnrin kan ni pé kéèyàn bá wọn ṣiṣẹ́ lóde ìwàásù . ” 
 Bí o kò bá tíì láǹfààní láti bá ọ̀kan lára àwọn alàgbà ṣiṣẹ́ lóde ìwàásù lẹ́nu àìpẹ́ yìí , o ò ṣe ṣètò láti tètè ṣe bẹ́ẹ̀ ? 
 Ìfẹ́ ló mú kí Jésù máa bá àwọn ọmọ ẹ̀yìn rẹ̀ yọ̀ nígbà tí wọ́n bá ń yọ̀ , tínú rẹ̀ sì máa ń bà jẹ́ nígbà tínú wọn bá bà jẹ́ . 
 Bí àpẹẹrẹ , nígbà tí àádọ́rin ọmọ ẹ̀yìn rẹ̀ padà dé látẹnu iṣẹ́ ìwàásù tí wọ́n sì ń yọ̀ , Jésù ní “ ayọ̀ púpọ̀ . ” 
 Àmọ́ , nígbà tó rí i bí ikú Lásárù ṣe ba Màríà àtàwọn ará ilé Màríà àtàwọn ọ̀rẹ́ rẹ̀ nínú jẹ́ tó , “ Jésù bẹ̀rẹ̀ sí da omijé . ” 
 Bẹ́ẹ̀ náà làwọn olùṣọ́ àgùntàn tó láájò ṣe máa ń bìkítà fáwọn àgùntàn lónìí . 
 Ìfẹ́ ló ń mú káwọn olùṣọ́ àgùntàn “ máa yọ̀ pẹ̀lú àwọn ènìyàn tí ń yọ ” tí wọ́n sì máa ń “ sunkún pẹ̀lú àwọn ènìyàn tí ń sunkún . ” 
 Bí ohun ayọ̀ tàbí nǹkan ìbànújẹ́ bá ṣẹlẹ̀ sí ọ , má ṣe lọ́ tìkọ̀ láti sọ bó ṣe rí lára rẹ fáwọn olùṣọ́ àgùntàn ìjọ Kristẹni . 
 Mímọ̀ tí wọ́n bá mọ̀ nípa ayọ̀ rẹ yóò fún wọn níṣìírí . 
 Mímọ̀ tí wọ́n bá sì mọ̀ nípa àdánwò rẹ yóò mú kí wọ́n lè fún ọ lókun àti ìtùnú . — 1 Tẹsalóníkà 1 : 6 ; 3 : 1 - 3 . 
 8 , 9 . ( a ) Ọ̀nà wo ni alàgbà kan gbà fìfẹ́ hàn fún ìyàwó rẹ̀ ? 
 ( b ) Báwo ló ṣe ṣe pàtàkì tó pé kí olùṣọ́ àgùntàn máa fìfẹ́ hàn sáwọn ará ilé rẹ̀ ? 
 Ìfẹ́ tí olùṣọ́ àgùntàn kan ní fún agbo máa ń hàn ní pàtàkì nínú ọ̀nà tó ń gbà hùwà sí ìdílé tirẹ̀ . 
 Tó bá jẹ́ ẹni tó ti ṣègbéyàwó , ìfẹ́ àti ọ̀wọ̀ tó ń fi hàn sí aya rẹ̀ yóò jẹ́ àpẹẹrẹ rere táwọn ọkọ tó wà nínú ìjọ máa tẹ̀ lé . 
 Ìwọ wo ohun tí obìnrin Kristẹni kan tórúkọ rẹ̀ ń jẹ́ Linda sọ . 
 Ó lé lógún ọdún tí ọkọ rẹ̀ fi jẹ́ alábòójútó kó tó kú . 
 Obìnrin náà sọ pé : “ Ọwọ́ ọkọ mi máa ń dí gan - an bó ti ń bójú tó ìjọ . 
 Àmọ́ ó jẹ́ kí n mọ̀ pé a jọ ń ṣiṣẹ́ náà ni . 
 Ọ̀pọ̀ ìgbà ló máa ń dúpẹ́ lọ́wọ́ mi pé mò ń ti òun lẹ́yìn , ó sì máa ń wà pẹ̀lú mi nígbà tí kò bá sí lẹ́nu iṣẹ́ ìjọ . 
 Nípa bẹ́ẹ̀ , mo rí i pé ó nífẹ̀ẹ́ mi , èyí kò sì ń jẹ́ kí n bínú nígbà tó bá ń lo àkókò rẹ̀ láti fi gbọ́ ti ìjọ . ” 
 Bí olùṣọ́ àgùntàn kan bá láwọn ọmọ , ọ̀nà tó ń gbà fìfẹ́ bá wọn wí tó sì ń yìn wọ́n déédéé yóò jẹ́ àpẹẹrẹ fáwọn òbí yòókù láti tẹ̀ lé . 
 Ká sòótọ́ , ìfẹ́ tó ń fi hàn fáwọn ará ilé rẹ̀ jẹ́ ẹ̀rí pé ó kúnjú ìwọ̀n iṣẹ́ tí wọ́n gbé lé e lọ́wọ́ nígbà tí wọ́n fi ẹ̀mí mímọ́ yàn án . — 1 Tímótì 3 : 4 , 5 . 
 Jíjùmọ̀sọ̀rọ̀ Ń Mu Ayọ̀ àti Alàáfíà Wá 
 ( a ) Kí ló lè ṣàkóbá fún ayọ̀ àti àlàáfíà ìjọ ? 
 ( b ) Ọ̀ràn wo ló fẹ́ dá wàhálà sílẹ̀ nínú àwọn ìjọ ọ̀rúndún kìíní , báwo ni wọ́n sì ṣe yanjú ọ̀ràn náà ? 
 Ẹ̀mí mímọ́ lè mú kí ayọ̀ àti àlàáfíà wà nínú ọkàn Kristẹni kọ̀ọ̀kan , ó sì lè mú kó wà láàárín ìgbìmọ̀ àwọn alàgbà àti nínú ìjọ lódindi . 
 Àmọ́ ṣá o , bí olúkúlùkù kò bá ń sọ ohun tó wà lọ́kàn rẹ̀ jáde nígbà tí wọ́n bá ń jíròrò , èyí lè nípa tí kò dára lórí ayọ̀ àti àlàáfíà ìjọ . 
 Sólómọ́nì Ọba sọ pé : “ Àwọn ìwéwèé máa ń já sí pàbó níbi tí kò bá ti sí ọ̀rọ̀ ìfinúkonú . ” 
 Ní ìdà kejì , sísọ̀rọ̀ tọ̀wọ̀tọ̀wọ̀ àti látọkànwá máa ń mú kí ayọ̀ àti àlàáfíà wà . 
 Bí àpẹẹrẹ , nígbà tí ọ̀ràn ìdádọ̀dọ́ fẹ́ dá wàhálà sílẹ̀ nínú àwọn ìjọ ọ̀rúndún kìíní , ìgbìmọ̀ olùdarí ní Jerúsálẹ́mù wá ìtọ́sọ́nà ẹ̀mí mímọ́ . 
 Àwọn alàgbà náà tún sọ èrò tẹ́nì kọ̀ọ̀kan wọ́n ní lórí ọ̀rọ̀ ìdádọ̀dọ́ . 
 Lẹ́yìn tí wọ́n ti jọ sọ̀rọ̀ gan - an , wọ́n ṣe ìpinnu kan . 
 Nígbà tí wọ́n sọ ìpinnu tí wọ́n jọ fohùn ṣọ̀kan lé náà fáwọn ìjọ , àwọn ará “ yọ̀ nítorí ìṣírí náà . ” 
 Èyí sì ń mú kí ayọ̀ àti àlàáfíà wà nínú ìjọ . 
 Báwo làwọn alàgbà ṣe lè mú kí ayọ̀ àti àlàáfíà máa wà nínú ìjọ ? 
 Bákan náà lónìí , àwọn olùṣọ́ àgùntàn ń mú kí ayọ̀ àti àlàáfíà wà nínú ìjọ nípa bíbá àwọn ará sọ̀rọ̀ dáadáa . 
 Nígbà táwọn ìṣòro kan bá fẹ́ dá wàhálà sílẹ̀ nínú ìjọ , wọ́n á pàdé pọ̀ wọ́n á sì sọ èrò ọkàn wọn nípa ọ̀ràn náà láìfọ̀rọ̀ sábẹ́ ahọ́n sọ . 
 Wọ́n máa ń fetí sílẹ̀ tọ̀wọ̀tọ̀wọ̀ sóhun táwọn tí wọ́n jọ jẹ́ olùṣọ́ àgùntàn bá ń sọ . 
 Lẹ́yìn tí wọ́n bá ti gbàdúrà pé kí ẹ̀mí mímọ́ wà pẹ̀lú wọn , wọ́n á gbé ìpinnu wọn ka ìlànà Bíbélì àti àwọn ìlànà tí “ ẹrú olóòótọ́ àti olóye ” ti tẹ̀ jáde . 
 Nígbà tí ìgbìmọ̀ àwọn alàgbà bá ti ṣe ìpinnu kan tó bá Ìwé Mímọ́ mu , alàgbà kọ̀ọ̀kan yóò tẹ̀ lé ìdarí ẹ̀mí mímọ́ nípa títi ìpinnu yẹn lẹ́yìn àní bí ọ̀pọ̀ jù lọ kò tiẹ̀ tẹ́wọ́ gba èrò tirẹ̀ . 
 Fífi ìwà ìrẹ̀lẹ̀ hàn lọ́nà yìí máa ń mú kí ayọ̀ àti àlàáfíà wà , ó sì máa ń jẹ́ àpẹẹrẹ rere fáwọn àgùntàn láti tẹ̀ lé nípa bó ṣe yẹ kí wọ́n máa bá Ọlọ́run rìn . 
 Ǹjẹ́ ó máa ń fìrẹ̀lẹ̀ kọ́wọ́ ti ìpinnu tó bá Bíbélì mú táwọn olùṣọ́ àgùntàn nínú ìjọ ṣe ? 
 Jẹ́ Onípamọ́ra àti Onínúure 
 Kí nìdí tí Jésù fi ní láti lo ìpamọ́ra kó sì fi inú rere bá àwọn àpọ́sítélì rẹ̀ lò ? 
 Jésù ní ìpamọ́ra ó sì fi inú rere bá àwọn àpọ́sítélì rẹ̀ lò láìka àṣìṣe tí wọ́n ṣe léraléra sí . 
 Bí àpẹẹrẹ , léraléra ni Jésù tẹ̀ ẹ́ mọ́ wọn lọ́kàn pé ó yẹ kéèyàn jẹ́ onírẹ̀lẹ̀ . 
 Síbẹ̀ , lálẹ́ ọjọ́ tí Jésù lò kẹ́yìn lórí ilẹ̀ ayé , kété lẹ́yìn tó ti fún wọn nítọ̀ọ́ni nípa béèyàn ṣe ń lẹ́mìí ìrẹ̀lẹ̀ lẹ́yìn tó wẹ ẹsẹ wọn tán , “ awuyewuye gbígbónájanjan kan tún dìde láàárín wọn lórí èwo nínú wọn ni ó dà bí ẹni tí ó tóbi jù lọ . ” 
 Ǹjẹ́ Jésù sọ kòbákùngbé ọ̀rọ̀ sáwọn àpọ́sítélì náà ? 
 Rárá o , ńṣe ló fi pẹ̀lẹ́pẹ̀lẹ́ ṣàlàyé ọ̀rọ̀ fún wọn , ó ní : “ Ta ni ẹni tí ó tóbi jù , ṣé ẹni tí ó rọ̀gbọ̀kú nídìí tábìlì ni tàbí ẹni tí ń ṣe ìránṣẹ́ ? 
 Kì í ha ṣe ẹni tí ó rọ̀gbọ̀kú nídìí tábìlì ni ? 
 Ṣùgbọ́n èmi wà láàárín yín gẹ́gẹ́ bí ẹni tí ń ṣe ìránṣẹ́ . ” 
 Ìpamọ́ra àti inú rere Jésù , pa pọ̀ pẹ̀lú àpẹẹrẹ rere rẹ̀ , wá wọ àwọn àpọ́sítélì náà lọ́kàn gan - an nígbà tó yá . 
 13 , 14 . 
 Ìgbà wo ló yẹ kí olùṣọ́ àgùntàn finú rere hàn gan - an ? 
 Lọ́nà kan náà , ó lè pọn dandan kí olùṣọ́ àgùntàn kan nínú ìjọ fún ẹnì kan nímọ̀ràn léraléra nípa ìkùdíẹ̀ - káàtó kan . 
 Èyí lè mú kínú bí olùṣọ́ àgùntàn náà sí onítọ̀hún . 
 Àmọ́ ṣá o , ó yẹ kí olùṣọ́ àgùntàn náà máa rántí pé òun náà ní kùdìẹ̀ - kudiẹ bó ti ‘ ń fún àwọn tí ń ṣe ségesège ní ìṣílétí . ’ 
 Nípa bẹ́ẹ̀ , èyí á jẹ́ kó lè fi ìpamọ́ra àti inú rere hàn sí arákùnrin rẹ̀ . 
 Lọ́nà yẹn , ó ń fara wé Jésù àti Jèhófà , àwọn ti ń fi àwọn ànímọ́ wọ̀nyí hàn sí gbogbo Kristẹni , títí kan àwọn olùṣọ́ àgùntàn nínú ìjọ . — 1 Tẹsalóníkà 5 : 14 ; Jákọ́bù 2 : 13 . 
 Nígbà mìíràn , àwọn olùṣọ́ àgùntàn lè ní láti bá ẹnì kan tó dá ẹ̀ṣẹ̀ ńlá wí gidigidi . 
 Bí onítọ̀hún kò bá ronú pìwà dà , àwọn olùṣọ́ àgùntàn ní láti yọ ẹlẹ́ṣẹ̀ náà kúrò nínú ìjọ . 
 Síbẹ̀síbẹ̀ , ọ̀nà tí wọ́n máa gbà bá onítọ̀hún lò yẹ kó fi hàn pé ẹ̀ṣẹ̀ náà ni wọ́n kórìíra kì í ṣe ẹni tó dẹ́ṣẹ̀ náà . 
 ( Júdà 23 ) Inú rere táwọn olùṣọ́ àgùntàn fi hàn lè mú kó rọrùn fún àgùntàn tó ń ṣáko lọ yìí láti padà wá sínú agbo níkẹyìn . — Lúùkù 15 : 11 - 24 . 
 Ìgbàgbọ́ Ló Ń Mú Kéèyàn Ṣe Iṣẹ́ Rere 
 Ọ̀nà wo làwọn olùṣọ́ àgùntàn gbà ń tẹ̀ lé àpẹẹrẹ ìwà rere Jèhófà , kí ló sì ń mú wọn ṣe bẹ́ẹ̀ ? 
 ‘ Jèhófà ń ṣe rere fún gbogbo èèyàn , ’ àní fáwọn tí kò mọyì ohun tó ń ṣe fún wọn pàápàá . 
 Ọ̀nà kan tó ṣe kedere gan - an tí Jèhófà gbà ń fi ìwà rere rẹ̀ hàn ni bó ṣe ń rán àwọn èèyàn rẹ̀ láti lọ wàásù “ ìhìn rere ìjọba náà . ” 
 Àwọn olùṣọ́ àgùntàn ń gbé ìwà rere Ọlọ́run yọ nípa mímú ipò iwájú nínú iṣẹ́ ìwàásù yìí . 
 Kí ló ń sún wọn ṣe iṣẹ́ náà láìkáàárẹ̀ ? 
 Ìgbàgbọ́ tó lágbára nínú Jèhófà àti nínú àwọn ìlérí rẹ̀ ni . — Róòmù 10 : 10 , 13 , 14 . 
 Báwo làwọn olùṣọ́ àgùntàn ṣe lè “ ṣe ohun rere ” sí àwọn àgùntàn ? 
 Láfikún sí ṣíṣe “ ohun rere sí gbogbo ènìyàn ” nípa lílọ́wọ́ nínú iṣẹ́ ìwàásù , àwọn olùṣọ́ àgùntàn tún ní láti máa ṣe ohun rere “ ní pàtàkì sí àwọn tí ó bá [ wọn ] tan nínú ìgbàgbọ́ . ” 
 Ọ̀nà kan tí wọ́n ń gbà ṣe èyí ni ṣíṣe ìbẹ̀wò olùṣọ́ àgùntàn sọ́dọ̀ àwọn ará láti lọ fún wọn níṣìírí . 
 Alàgbà kan sọ pé : “ Mo máa ń gbádùn ṣíṣe ìbẹ̀wò olùṣọ́ àgùntàn . 
 Ó máa ń fún mi láǹfààní láti yin àwọn arákùnrin àtàwọn arábìnrin fún ìsapá wọn , ó sì tún ń fún mi láǹfààní láti fì hàn pé mo mọyì iṣẹ́ àṣekára wọn . ” 
 Nígbà mìíràn , àwọn olùṣọ́ àgùntàn máa ń dámọ̀ràn àwọn ọ̀nà tí ẹnì kan lè gbà mú kí iṣẹ́ ìsìn rẹ̀ sí Jèhófà dára sí i . 
 Ó dára káwọn olùṣọ́ àgùntàn máa fara wé àpọ́sítélì Pọ́ọ̀lù nínú èyí . 
 Wo bó ṣe rọ àwọn arákùnrin tó wà ní Tẹsalóníkà , ó ní : “ Àwa ní ìgbọ́kànlé nínú Olúwa nípa yín , pé ẹ ń ṣe àwọn ohun tí a pa láṣẹ , ẹ ó sì máa bá a lọ ní ṣíṣe wọ́n . ” 
 Sísọ irú àwọn ọ̀rọ̀ tó ń fini lọ́kàn balẹ̀ yìí máa ń jẹ́ káwọn àgùntàn túbọ̀ lo ànímọ́ rere tí wọ́n ní , ó sì tún ń jẹ́ kó túbọ̀ rọrùn fún wọn láti “ jẹ́ onígbọràn sí àwọn tí ń mú ipò iwájú . ” 
 Nígbà táwọn olùṣọ́ àgùntàn bá ṣèbẹ̀wò sọ́dọ̀ rẹ , o ò ṣe jẹ́ kí wọ́n mọ̀ pé ó mọrírì ìbẹ̀wò tí wọ́n ṣe náà ? 
 Ìwà Tútù Gba Pé Kéèyàn Ní Ìkóra - Ẹni - Níjàánu 
 Ẹ̀kọ́ wo ni Pétérù rí kọ́ lára Jésù ? 
 Jésù jẹ́ onínú tútù , kódà nígbà tí wọ́n mú un bínú pàápàá . 
 Nígbà ti wọ́n da Jésù , tí wọ́n sì mú un , ó fi ìwà tútù hàn ó sì lo ìkóra - ẹni - níjàánu gan - an . 
 Àmọ́ , kíá ni Pétérù fa idà yọ tó sì gbẹ̀san . 
 Ṣùgbọ́n Jésù rán an létí ohun kan , ó sọ pé : “ Ìwọ ha rò pé èmi kò lè ké gbàjarè sí Baba mi láti pèsè àwọn áńgẹ́lì tí ó ju líjíónì méjìlá fún mi ní ìṣẹ́jú yìí ? ” 
 Ẹ̀kọ́ náà wọ Pétérù lọ́kàn gan - an , ó sì rán àwọn Kristẹni létí lẹ́yìn ìgbà náà pé : “ Kristi pàápàá jìyà fún yín , ó fi àwòkọ́ṣe sílẹ̀ fún yín kí ẹ lè tẹ̀ lé àwọn ìṣísẹ̀ rẹ̀ pẹ́kípẹ́kí . . . . 
 Nígbà tí a ń kẹ́gàn rẹ̀ , kò bẹ̀rẹ̀ sí kẹ́gàn padà . 
 Nígbà tí ó ń jìyà , kò bẹ̀rẹ̀ sí halẹ̀ mọ́ni . ” — 1 Pétérù 2 : 21 - 23 . 
 18 , 19 . ( a ) Ìgbà wo ló yẹ káwọn olùṣọ́ àgùntàn fi ìwà tútù àti ìkóra - ẹni - níjàánu hàn gan - an ? 
 ( b ) Àwọn ìbéèrè wo la óò gbé yẹ̀ wò nínú àpilẹ̀kọ tó kàn ? 
 Bákan náà , táwọn olùṣọ́ àgùntàn bá fẹ́ ṣàṣeyọrí , wọ́n ní láti jẹ́ oníwà tútù kódà nígbà táwọn kan ò bá bọ̀wọ̀ fún wọn pàápàá . 
 Bí àpẹẹrẹ , àwọn kan tí wọ́n fẹ́ ràn lọ́wọ́ nínú ìjọ lè má tẹ́wọ́ gba ìrànwọ́ náà . 
 Bí wọ́n bá fún ẹnì kan tó ń ṣàìsàn nípa tẹ̀mí tó sì nílò ìrànlọ́wọ́ nímọ̀ràn , ó lè fèsì padà nípa ‘ sísọ̀rọ̀ láìronú bí ẹni pé pẹ̀lú àwọn ìgúnni idà . ’ 
 Àmọ́ o , bíi ti Jésù , àwọn olùṣọ́ àgùntàn kò ní dáhùn padà lọ́nà líle tàbí kí wọ́n ṣe àwọn nǹkan kan láti gbẹ̀san . 
 Kàkà bẹ́ẹ̀ , wọ́n á kóra wọn níjàánu , wọ́n á fẹ̀mí ìfọ̀rọ̀ - rora - ẹni - wò hàn , èyí á sì jẹ́ ìbùkún fún ẹni tó nílò ìrànlọ́wọ́ náà . 
 Ǹjẹ́ ò ń kẹ́kọ̀ọ́ lára àpẹẹrẹ àwọn alàgbà tó ń fi ìwà tútù àti ìkóra - ẹni - níjàánu hàn nígbà tí wọ́n bá ń fún ọ nímọ̀ràn ? 
 Láìsí àní - àní , Jèhófà àti Jésù mọrírì iṣẹ́ takuntakun tí ẹgbẹẹgbẹ̀rún àwọn olùṣọ́ àgùntàn ń ṣe láti máa fìfẹ́ bójú tó agbo Ọlọ́run kárí ayé . 
 Jèhófà àti Ọmọ rẹ̀ tún fẹ́ràn ẹgbẹẹgbẹ̀rún àwọn ìránṣẹ́ iṣẹ́ òjíṣẹ́ tí wọ́n ń ti àwọn alàgbà lẹ́yìn nínú ‘ ṣíṣe ìránṣẹ́ fún àwọn ẹni mímọ́ . ’ 
 Kí wá nìdí táwọn arákùnrin kan tí wọ́n ti ṣèrìbọmi fi lè máa lọ́ tìkọ̀ láti tẹ́wọ́ gba “ iṣẹ́ àtàtà ” yìí ? 
 Báwo sì ni Jèhófà ṣe ń da àwọn tó yàn gẹ́gẹ́ bí olùṣọ́ àgùntàn lẹ́kọ̀ọ́ ? 
 A óò gbé àwọn ìbéèrè wọ̀nyí yẹ̀ wò nínú àpilẹ̀kọ tó kàn . 
 Ǹjẹ́ O Rántí ? 
 • Àwọn ọ̀nà díẹ̀ wo làwọn olùṣọ́ àgùntàn ń gbà fìfẹ́ hàn fún agbo ? 
 • Báwo ni gbogbo àwọn tó wà nínú ìjọ ṣe lè mú kí ayọ̀ àti àlàáfíà máa wà ? 
 • Kí nìdí táwọn olùṣọ́ àgùntàn fi máa ń lo ìpamọ́ra àti inú rere nígbà tí wọ́n bá ń fúnni nímọ̀ràn ? 
 • Báwo làwọn alàgbà ṣe ń fi ìwà rere àti ìgbàgbọ́ hàn ? 
 [ Àwòrán tó wà ní ojú ìwé 18 ] 
 Ìfẹ́ ló ń mú káwọn alàgbà máa bójú tó ìjọ 
 [ Àwọn àwòrán tó wà ní ojú ìwé 18 ] 
 Wọ́n tún máa ń wáyè láti ṣe eré ìnàjú pẹ̀lú ìdílé wọn . . . 
 . . wọ́n sì tún máa ń bá wọn ṣiṣẹ́ lóde ìwàásù 
 [ Àwòrán tó wà ní ojú ìwé 20 ] 
 Bí ìjùmọ̀sọ̀rọ̀ tó dára bá wà láàárín àwọn alàgbà , ayọ̀ àti àlàáfíà máa ń wà nínú ìjọ 
 Jèhófà Ń dá Àwọn Olùṣọ́ Àgùntàn Lẹ́kọ̀ọ́ Nítorí Agbo Rẹ̀ 
 “ Jèhófà fúnra rẹ̀ ní ń fúnni ní ọgbọ́n ; láti ẹnu rẹ̀ ni ìmọ̀ àti ìfòyemọ̀ ti ń wá . ” — ÒWE 2 : 6 . 
 1 , 2 . 
 Kí nìdí táwọn ọkùnrin tó ti ṣèrìbọmi fi máa ń fẹ́ láti tẹ́wọ́ gba iṣẹ́ púpọ̀ sí i nínú ìjọ ? 
 KRISTẸNI kan tó ń jẹ́ Nick tó ti fi ọdún méje sìn gẹ́gẹ́ bí alàgbà sọ pé : “ Inú mi dùn gan - an nígbà tí wọ́n yàn mí gẹ́gẹ́ bí alàgbà . 
 Àǹfààní àrà ọ̀tọ̀ kan láti mú kí iṣẹ́ ìsìn mi sí Jèhófà túbọ̀ gbòòrò sí i ni mo kà á sí . 
 Mo rò pé ó yẹ kí n dúpẹ́ gidigidi lọ́wọ́ Ọlọ́run fún gbogbo ohun tó ti ṣe fún mi . 
 Mo sì tún fẹ́ láti ran àwọn ará ìjọ mi lọ́wọ́ débi tágbára mi bá gbé e dé , mo fẹ́ láti ràn wọ́n lọ́wọ́ báwọn alàgbà ṣe ran èmi náà lọ́wọ́ . ” 
 Àmọ́ ṣá o , bí inú Nick ti dùn tó yìí , ohun kan tún wà tó ń dà á láàmú . 
 Nick ń bá ọ̀rọ̀ rẹ̀ lọ , ó ní : “ Nítorí pé mi ò tíì pé ọmọ ọgbọ̀n ọdún nígbà tí wọ́n yàn mí gẹ́gẹ́ bí alàgbà , ẹ̀rù bà mi pé mí ò tíì ní ọgbọ́n àti òye tí mo lè fi ṣe olùṣọ́ àgùntàn ìjọ lọ́nà tó dára . ” 
 Àwọn tí Jèhófà yàn láti máa bójú tó agbo rẹ̀ ní ọ̀pọ̀ nǹkan tó ń mú wọn láyọ̀ . 
 Àpọ́sítélì Pọ́ọ̀lù rán àwọn alàgbà ìjọ Éfésù létí ohun kan tó ń múni láyọ̀ nígbà tó fa ọ̀rọ̀ Jésù yọ pé : “ Ayọ̀ púpọ̀ wà nínú fífúnni ju èyí tí ó wà nínú rírígbà lọ . ” 
 Sísìn gẹ́gẹ́ bí ìránṣẹ́ iṣẹ́ òjíṣẹ́ tàbí alàgbà ń mú káwọn ọkùnrin tó ti ṣèrìbọmi túbọ̀ ṣiṣẹ́ sin Jèhófà àti ìjọ . 
 Bí àpẹẹrẹ , àwọn ìránṣẹ́ iṣẹ́ òjíṣẹ́ máa ń ran àwọn alàgbà lọ́wọ́ . 
 Wọ́n tún máa ń bójú tó àwọn iṣẹ́ mìíràn tó máa ń gba àkókò àmọ́ tí wọ́n jẹ́ iṣẹ́ tó ṣe pàtàkì . 
 Ìfẹ́ fún Ọlọ́run àti ọmọnìkejì wọn ló mú káwọn arákùnrin wọ̀nyí máa ṣe àwọn iṣẹ́ tó ṣeyebíye wọ̀nyẹn . — Máàkù 12 : 30 , 31 . 
 Kí nìdí táwọn kan fi lè máa lọ́ tìkọ̀ láti tẹ́wọ́ gba àwọn àǹfààní iṣẹ́ ìsìn nínú ìjọ ? 
 Bí arákùnrin kan bá ń lọ́ tìkọ̀ láti tẹ́wọ́ gba àǹfààní jíjẹ́ ìránṣẹ́ àti dídi alàgbà tó bá yá ńkọ́ , tó ń rò pé òun kò kúnjú ìwọ̀n ? 
 Bíi ti Nick , ó lè máa bẹ̀rù pé òun kò tíì ní òye tó yẹ kéèyàn ní kó tó lè ṣe iṣẹ́ olùṣọ́ àgùntàn lọ́nà tó dára . 
 Ǹjẹ́ ìwọ gẹ́gẹ́ bí arákùnrin tó ti ṣèrìbọmi wà lára àwọn tó ní irú èrò yìí ? 
 Irú èrò bẹ́ẹ̀ kò burú nítorí àwọn olùṣọ́ àgùntàn yóò jíhìn fún Jèhófà nípa ọ̀nà tí wọ́n gbà bójú tó agbo . 
 Jésù sọ pé : “ Olúkúlùkù ẹni tí a bá fi púpọ̀ fún , púpọ̀ ni a ó fi dandan béèrè lọ́wọ́ rẹ̀ ; àti ẹni tí àwọn ènìyàn fi sí àbójútó púpọ̀ , wọn yóò fi dandan béèrè fún púpọ̀ ju ti àtẹ̀yìnwá lọ́wọ́ rẹ̀ . ” — Lúùkù 12 : 48 . 
 Báwo ni Jèhófà ṣe ń ran àwọn tó yàn gẹ́gẹ́ bí alábòójútó lọ́wọ́ láti máa bójú tó àwọn àgùntàn rẹ̀ ? 
 Ǹjẹ́ Jèhófà retí pé káwọn tí òun yàn sípò ìránṣẹ́ àti alàgbà máa dá gbé ẹrù iṣẹ́ wọn láìsí ìrànlọ́wọ́ ? 
 Rára o , ó ń pèsè ìrànlọ́wọ́ tó dára tó ń mú kí wọ́n lè bójú tó iṣẹ́ wọn kí wọ́n sì ṣàṣeyọrí . 
 Gẹ́gẹ́ bá a ti jíròrò nínú àpilẹ̀kọ́ tó ṣáájú , Jèhófà ń fún wọn ní ẹ̀mí mímọ́ rẹ̀ , èso ẹ̀mí mímọ́ yìí sì ń ràn wọ́n lọ́wọ́ láti bójú tó àwọn àgùntàn lọ́nà pẹ̀lẹ́tù . 
 Láfikún síyẹn , Jèhófà tún ń fún wọn ní ọgbọ́n , ìmọ̀ , àti òye . 
 Báwo ló ṣe ń ṣe èyí ? 
 Ẹ jẹ́ ká jíròrò ọ̀nà mẹ́ta tí Jèhófà gbà ń kọ́ àwọn tó yàn láti máa bójú tó àwọn àgùntàn rẹ̀ . 
 Àwọn Tó Ti Pẹ́ Lẹ́nu Iṣẹ́ Olùṣọ́ Àgùntàn Ń Dá Wọn Lẹ́kọ̀ọ́ 
 Kí ló mú kí Pétérù àti Jòhánù jẹ́ olùṣọ́ àgùntàn tó dáńgájíá ? 
 Nígbà tí àpọ́sítélì Pétérù àti Jòhánù dúró níwájú ìgbìmọ̀ Sànhẹ́dírìn , àwọn adájọ́ tó mọwá - mẹ̀yìn tó ń gbẹ́jọ́ àwọn ọkùnrin náà kà wọ́n sí “ àwọn ènìyàn tí kò mọ̀wé àti gbáàtúù . ” 
 Láìsí tàbí ṣùgbọ́n , wọ́n mọ̀ọ́kọ wọ́n sì mọ̀ọ́kà , àmọ́ wọn ò lọ sílé ẹ̀kọ́ táwọn rábì tí ń kẹ́kọ̀ọ́ Ìwé Mímọ́ . 
 Síbẹ̀ , Pétérù àti Jòhánù àtàwọn ọmọ ẹ̀yìn yòókù fi hàn pé àwọn jẹ́ olùkọ́ tó dáńgájíá , ìyẹn sì mú kó ṣeé ṣe fún wọn láti sọ ọ̀pọ̀ lára àwọn tó gbọ́rọ̀ wọn di onígbàgbọ́ . 
 Báwo wá làwọn tí wọ́n kà sí gbáàtúù èèyàn yìí ṣe di olùkọ́ tó dáńgájíá ? 
 Lẹ́yìn táwọn adájọ́ náà ti gbọ́rọ̀ lẹ́nu sí Pétérù àti Jòhánù , wọ́n “ bẹ̀rẹ̀ sí rí i kedere nípa wọn pé wọ́n ti máa ń wà pẹ̀lú Jésù . ” 
 Lóòtọ́ , wọ́n ti gba ẹ̀mí mímọ́ . 
 Síbẹ̀ , ó tún hàn kedere sáwọn adájọ́ tí wọ́n jẹ́ òpè nípa tẹ̀mí wọ̀nyí pé Jésù ti dá àwọn ọkùnrin wọ̀nyẹn lẹ́kọ̀ọ́ . 
 Nígbà tí Jésù wà pẹ̀lú àwọn àpọ́sítélì rẹ lórí ilẹ̀ ayé , ó kọ́ wọn bí wọ́n ṣe máa kó àwọn ẹni bí àgùntàn jọ , ó sì tún kọ́ wọ́n bí wọ́n ṣe máa ṣe olùṣọ́ àgùntàn wọn lẹ́yìn tí wọ́n bá di ara ìjọ . — Mátíù 11 : 29 ; 20 : 24 - 28 ; 1 Pétérù 5 : 4 . 
 Àpẹẹrẹ wo ni Jésù àti Pọ́ọ̀lù fi lélẹ̀ nípa dídá àwọn ẹlòmíràn lẹ́kọ̀ọ́ ? 
 Lẹ́yìn tí Jésù jíǹde , ó ń bá a lọ láti máa kọ́ àwọn tó ti yàn sípò olùṣọ́ àgùntàn . 
 Bí àpẹẹrẹ , òun fúnra rẹ̀ ló yan Pọ́ọ̀lù tó sì dá a lẹ́kọ̀ọ́ . 
 Pọ́ọ̀lù mọrírì ẹ̀kọ́ tó gbà ó sì fi ẹ̀kọ́ náà kọ́ àwọn alàgbà yòókù . 
 Bí àpẹẹrẹ , ó lo ọ̀pọ̀ àkókò àti okun láti fi dá Tímótì lẹ́kọ̀ọ́ kó lè jẹ́ “ aṣiṣẹ́ ” fún Ọlọ́run “ tí kò ní ohun kankan láti tì í lójú . ” 
 Àjọṣe tó lágbára ló wà láàárín àwọn méjèèjì . 
 Ṣáájú ìgbà yẹn ni Pọ́ọ̀lù ti kọ̀wé nípa Tímótì pé : “ Bí ọmọ lọ́dọ̀ baba ni ó sìnrú pẹ̀lú mi fún ìtẹ̀síwájú ìhìn rere . ” 
 Àmọ́ , kì í ṣe pé Pọ́ọ̀lù ń wá bóun ṣe máa sọ Tímótì tàbí àwọn mìíràn di ọmọ ẹ̀yìn ara rẹ̀ . 
 Kàkà bẹ́ẹ̀ , ó gba àwọn tí wọ́n jọ jẹ́ onígbàgbọ́ níyànjú láti di ‘ aláfarawé òun bí òun ṣe jẹ́ aláfarawé Kristi . ’ — 1 Kọ́ríńtì 11 : 1 . 
 7 , 8 . ( a ) Ìrírí wo ló fi hàn pé táwọn alàgbà bá fára wé Jésù àti Pọ́ọ̀lù , ó máa ń yọrí sí rere ? 
 ( b ) Ìgbà wo ló yẹ káwọn alàgbà bẹ̀rẹ̀ sí í dá àwọn tó lè di ìránṣẹ́ iṣẹ́ òjíṣẹ́ àti alàgbà lẹ́kọ̀ọ́ ? 
 Àwọn tó ti pẹ́ lẹ́nu iṣẹ́ olùṣọ́ àgùntàn ń fara wé Jésù àti Pọ́ọ̀lù nípa dídá àwọn arákùnrin tó ti ṣèrìbọmi lẹ́kọ̀ọ́ , ìsapá wọn sì ń yọrí sí rere . 
 Gbé ohun tó ṣẹlẹ̀ sí arákùnrin Chad yẹ̀ wò . 
 Inú ìdílé tí wọ́n ti ń ṣe ẹ̀sìn ọ̀tọ̀ọ̀tọ̀ ni wọ́n ti tọ́ ọ dàgbà àmọ́ wọ́n yàn án gẹ́gẹ́ bí alàgbà láìpẹ́ yìí . 
 Ó sọ pé : “ Láti ọ̀pọ̀ ọdún wá , àwọn alàgbà mélòó kan tí wọ́n ti pẹ́ lẹ́nu iṣẹ́ alàgbà ti ràn mí lọ́wọ́ láti tẹ̀ síwájú nípa tẹ̀mí . 
 Nítorí pé bàbá mi jẹ́ aláìgbàgbọ́ , àwọn alàgbà wọ̀nyẹn fìfẹ́ àrà ọ̀tọ̀ hàn sí mi wọ́n sì di bàbá mi nípa tẹ̀mí . 
 Wọ́n lo àkókò wọn láti dá mi lẹ́kọ̀ọ́ nínú iṣẹ́ ìwàásù , lẹ́yìn náà , alàgbà kan ní pàtàkì dá mi lẹ́kọ̀ọ́ nípa bí mo ṣe máa bójú tó iṣẹ́ ìjọ tí wọ́n gbé fún mi . ” 
 Gẹ́gẹ́ bá a ti rí i nínú ohun tó ṣẹlẹ̀ sí arákùnrin Chad , àwọn olùṣọ́ àgùntàn tó jẹ́ olóye ti máa ń bẹ̀rẹ̀ sí í dá àwọn tó lè di ìránṣẹ́ iṣẹ́ òjíṣẹ́ àti alàgbà lẹ́kọ̀ọ́ tipẹ́ káwọn arákùnrin náà tó tẹ̀ síwájú débi tí wọ́n á kúnjú ìwọ̀n fún iṣẹ́ náà . 
 Kí nìdí tó fi rí bẹ́ẹ̀ ? 
 Nítorí pé Bíbélì pàṣẹ fáwọn tó fẹ́ di ìránṣẹ́ iṣẹ́ òjíṣẹ́ àti alàgbà pé kí wọ́n ti máa gbé ìgbé ayé ìwà rere kí wọ́n sì jẹ́ ẹni tẹ̀mí ká tó yàn wọ́n láti máa sìn . 
 Wọ́n gbọ́dọ̀ “ kọ́kọ́ dán àwọn wọ̀nyí wò ní ti bí wọn ti yẹ sí . ” — 1 Tímótì 3 : 1 - 10 . 
 Iṣẹ́ wo la gbé lé àwọn tó ti pẹ́ lẹ́nu iṣẹ́ olùṣọ́ àgùntàn lọ́wọ́ , kí sì nìdí rẹ̀ ? 
 Bí a bá fẹ́ yẹ àwọn arákùnrin tó ti ṣèrìbọmi wò bí wọ́n ti yẹ sí , ó yẹ ká kọ́kọ́ dá wọn lẹ́kọ̀ọ́ . 
 Wo àpèjúwe yìí : Bí wọ́n bá ní kí akẹ́kọ̀ọ́ kan ṣe ìdánwò kan táwọn olùkọ́ kò kọ́ ọ lẹ́kọ̀ọ́ nípa rẹ̀ rí , ǹjẹ́ akẹ́kọ̀ọ́ náà lè yege ìdánwò ọ̀hún ? 
 Kò dájú pé yóò yege . 
 Nítorí náà , ìdálẹ́kọ̀ọ́ ṣe pàtàkì . 
 Àmọ́ ṣá o , olùkọ́ tó ń fẹ́ ire àwọn akẹ́kọ̀ọ́ kì í kọ́ àwọn akẹ́kọ̀ọ́ kí wọ́n lè yege ìdánwò nìkan , àmọ́ á tún kọ́ wọn bí wọ́n ṣe lè máa lo ìmọ̀ tí wọ́n gbà . 
 Bákan náà , àwọn akíkanjú alàgbà máa ń ran àwọn arákùnrin tó ti ṣèrìbọmi lọ́wọ́ nípa dídá wọn lẹ́kọ̀ọ́ kí wọ́n lè ní àwọn ànímọ́ táwọn tá a bá yàn gẹ́gẹ́ bí alábòójútó nínu ìjọ gbọ́dọ̀ ní . 
 Kì í ṣe nítorí kí wọ́n lè ran àwọn arákùnrin náà lọ́wọ́ láti dẹni tá a yàn nìkan ni wọ́n ṣe ń ṣe èyí , ṣùgbọ́n wọ́n tún ń ràn wọ́n lọ́wọ́ láti lè bójú tó agbo Ọlọ́run dáadáa . 
 Àmọ́ ṣá o , àwọn arákùnrin tó ti ṣèrìbọmi pàápàá ní láti ṣiṣẹ́ kára kí wọ́n lè kúnjú ìwọ̀n téèyàn fi ń di ìránṣẹ́ iṣẹ́ òjíṣẹ́ àti alàgbà . 
 Síbẹ̀ , àwọn tó ti pẹ́ lẹ́nu iṣẹ́ olùṣọ́ àgùntàn lè ran àwọn arákùnrin tó fẹ́ tẹ̀ síwájú náà lọ́wọ́ nípa mímúra tán láti dá wọn lẹ́kọ̀ọ́ kí wọ́n lè yára tẹ̀ síwájú . 
 10 , 11 . 
 Báwo làwọn olùṣọ́ àgùntàn ṣe lè dá àwọn arákùnrin mìíràn lẹ́kọ̀ọ́ káwọn náà lè tẹ́wọ́ gba iṣẹ́ ìsìn púpọ̀ sí i ? 
 Báwo làwọn tó ti pẹ́ lẹ́nu iṣẹ́ olùṣọ́ àgùntàn ṣe lè dá àwọn ẹlòmíràn lẹ́kọ̀ọ́ láti bójú tó iṣẹ́ ìjọ ? 
 Wọ́n á kọ́kọ́ jẹ́ kí ọ̀rọ̀ àwọn arákùnrin nínú ìjọ jẹ wọ́n lọ́kàn , wọ́n á jọ máa ṣiṣẹ́ déédéé lóde ìwàásù , wọ́n á sì máa ràn wọ́n lọ́wọ́ láti túbọ̀ mọ béèyàn ṣe ń fi ọwọ́ “ títọ̀nà mú ọ̀rọ̀ òtítọ́ . ” 
 Àwọn tó ti pẹ́ lẹ́nu iṣẹ́ olùṣọ́ àgùntàn yóò máa bá àwọn arákùnrin náà sọ̀rọ̀ nípa ayọ̀ téèyàn máa ń rí nínú lílo ara rẹ̀ fáwọn ẹlòmíràn , àti ayọ̀ táwọn olùṣọ́ àgùntàn fúnra wọn máa ń rí bí wọ́n ti ń lé àwọn nǹkan tẹ̀mí , tọ́wọ́ wọ́n sì ń tẹ̀ ẹ́ . 
 Àwọn olùṣọ́ àgùntàn tún máa ń dábàá àwọn nǹkan kan pàtó tó ní í ṣe pẹ̀lú bí arákùnrin kan ṣe lè túbọ̀ ṣe dáadáa sí i nínú jíjẹ́ “ àpẹẹrẹ fún agbo . ” — 1 Pétérù 5 : 3 , 5 . 
 Nígbà tí wọ́n bá yan arákùnrin kan gẹ́gẹ́ bí ìránṣẹ́ iṣẹ́ òjíṣẹ́ , àwọn alàgbà tó lóye kì í dáwọ́ dúró láti máa dá ẹni náà lẹ́kọ̀ọ́ . 
 Arákùnrin Bruce tó ti sìn gẹ́gẹ́ bí alàgbà fún nǹkan bí àádọ́ta ọdún sọ pé : “ Èmi àti ìránṣẹ́ tá a bá ṣẹ̀ṣẹ̀ yàn jọ máa ń jókòó láti ṣàyẹ̀wò àwọn ìtọ́sọ́nà tí ẹrú olóòótọ́ àti olóye ti tẹ̀ jáde . 
 A tún jọ máa ń ka ìlànà nípa iṣẹ́ kan pàtó tá a gbé fún ẹni náà , lẹ́yìn náà màá tún bá a ṣiṣẹ́ pọ̀ títí yóò fi mọ àwọn iṣẹ́ tá a gbé fún un dunjú . ” 
 Bí ìránṣẹ́ náà ti ń ní ọ̀pọ̀ oyè sí i , a óò tún dá a lẹ́kọ̀ọ́ nínú iṣẹ́ olùṣọ́ àgùntàn . 
 Bruce ń bá ọ̀rọ̀ rẹ̀ lọ pé : “ Nígbà tí mo bá mú ìránṣẹ́ iṣẹ́ òjíṣẹ́ kan lọ ṣe ìbẹ̀wò olùṣọ́ àgùntàn , mo máa ń ràn án lọ́wọ́ láti yan ẹsẹ Ìwé Mímọ́ kan pàtó tí yóò fún ẹni tá a lọ bá tàbí ìdílé tá a lọ bẹ̀ wò náà níṣìírí . 
 Kíkọ́ bá a ṣe ń lo ẹsẹ Ìwé Mímọ́ lọ́nà tí yóò wọni lọ́kàn dáadáa ṣe pàtàkì bí ìránṣẹ́ kan bá máa di alàgbà tó dáńgájíá . ” — Hébérù 4 : 12 ; 5 : 14 . 
 Báwo làwọn olùṣọ́ àgùntàn tó lóye ṣe lè dá àwọn tá a ṣẹ̀ṣẹ̀ yàn sípò alàgbà lẹ́kọ̀ọ́ ? 
 Àwọn olùṣọ́ àgùntàn tá a ṣẹ̀ṣẹ̀ yàn tún máa ń jàǹfààní gan - an tá a bá dá wọn lẹ́kọ̀ọ́ síwájú sí i . 
 Arákùnrin Nick tá a sọ̀rọ̀ rẹ̀ níṣàájú sọ pé : “ Ìdálẹ́kọ̀ọ́ tí mo gbà lọ́dọ̀ àwọn àgbàlagbà méjì tí wọ́n jẹ́ alábòójútó ló ràn mí lọ́wọ́ ní ti gidi . 
 Àwọn arákùnrin wọ̀nyí sábà máa ń lóye bó ṣe yẹ kéèyàn bójú tó àwọn ọ̀ràn . 
 Ìgbà gbogbo ni wọ́n máa ń fi sùúrù fetí sí mi , tí wọ́n sì máa ń gbé ohun tí mo bá sọ yẹ̀ wò , àní bí wọn ò bá tiẹ̀ ní gbà á . 
 Mo ti kọ́ ohun púpọ̀ nípa ṣíṣàkíyèsí ẹ̀mí ìrẹ̀lẹ̀ àti ọ̀wọ̀ tí wọ́n fi ń bójú tó àwọn arákùnrin àti arábìnrin nínú ìjọ . 
 Àwọn alàgbà wọ̀nyí tẹ̀ ẹ́ mọ́ mi lọ́kàn pé èèyàn ní láti lo Bíbélì lọ́nà tó já fáfá nígbà tèèyàn bá ń yanjú ìṣòro tàbí nígbà tèèyàn bá ń fúnni níṣìírí . ” 
 Ọ̀rọ̀ Ọlọ́run Ń Kọ́ Wọn 
 ( a ) Kí ni arákùnrin kan nílò kó tó lè di olùṣọ́ àgùntàn tó dáńgájíá ? 
 ( b ) Kí nìdí tí Jésù fi sọ pé : “ Ohun tí mo fi ń kọ́ni kì í ṣe tèmi “ ? 
 Dájúdájú , Bíbélì Ọ̀rọ̀ Ọlọ́run ní àwọn òfin , àwọn ìlànà , àtàwọn àpẹẹrẹ táwọn olùṣọ́ àgùntàn nílò kí wọ́n lè dẹni tó “ pegedé ní kíkún , tí a mú gbára dì pátápátá fún iṣẹ́ rere gbogbo . ” 
 Arákùnrin kan lè jẹ́ ọ̀mọ̀wé , àmọ́ ìmọ̀ tó ní nínú ìwé mímọ́ àti bó ṣe ń lò ó ni yóò sọ ọ́ di olùṣọ́ àgùntàn tó dáńgájíá . 
 Gbé àpẹẹrẹ Jésù yẹ̀ wò . 
 Òun ló ní ìmọ̀ jù lọ , òun ló lóye jù lọ , òun sì ni olùṣọ́ àgùntàn tẹ̀mí tó gbọ́n jù lọ tó tíì gbé ayé rí , síbẹ̀ kò gbẹ́kẹ̀ lé ọgbọ́n ti ara rẹ̀ nígbà tó ń kọ́ àwọn àgùntàn Jèhófà . 
 Ó sọ pé : “ Ohun tí mo fi ń kọ́ni kì í ṣe tèmi , ṣùgbọ́n ó jẹ́ ti ẹni tí ó rán mi . ” 
 Kí nìdí tí Jésù fi fògo fún Bàbá rẹ̀ ọ̀run lọ́nà yìí ? 
 Ó ṣàlàyé pé : “ Ẹni tí ó bá ń sọ̀rọ̀ láti inú àpilẹ̀ṣe ti ara rẹ̀ ń wá ògo ti ara rẹ̀ . ” — Jòhánù 7 : 16 , 18 . 
 Báwo làwọn olùṣọ́ àgùntàn ṣe lè yẹra fún wíwá ògo ti ara wọn ? 
 Àwọn olùṣọ́ àgùntàn tí wọ́n jẹ́ olóòótọ́ kì í wá ògo ti ara wọn . 
 Inú Ọ̀rọ̀ Ọlọ́run ni ìmọ̀ràn àti ìṣírí tí wọ́n máa ń fúnni ti ń wá , kì í ṣe látinú ọgbọ́n ti ara wọn . 
 Wọ́n mọ̀ pé iṣẹ́ olùṣọ́ àgùntàn ni láti ran àwọn àgùntàn lọ́wọ́ kí wọ́n lè ní “ èrò Kristi , ” kì í ṣe kí wọ́n lè ní èrò tàwọn alàgbà . 
 Bí àpẹẹrẹ , bí tọkọtaya kan bá ní ìṣòro nínú ìgbéyàwó wọn , kí ni yóò ṣẹlẹ̀ bí alàgbà tó ń ràn wọ́n lọ́wọ́ bá gbé ìmọ̀ràn rẹ̀ karí èrò tara rẹ̀ dípò kó jẹ́ lórí ìlànà Bíbélì àtàwọn ìsọfúnni tí “ ẹrú olóòótọ́ àti olóye ” tẹ̀ jáde ? 
 Ó ṣeé ṣe kó jẹ́ pé àṣà ìbílẹ̀ àti ìwọ̀nba ìmọ̀ tó ní ló máa gbé ìmọ̀ràn tó ń fún wọn kà . 
 Ká sòótọ́ , àwọn àṣà ìbílẹ̀ kan kò burú , alàgbà náà sì lè jẹ́ ẹni tó ní ìmọ̀ tó sì lóye ọ̀pọ̀ nǹkan láyé . 
 Àmọ́ àwọn àgùntàn á jàǹfààní lọ́pọ̀lọpọ̀ táwọn olùṣọ́ àgùntàn bá sọ fún wọn pé kí wọ́n fetí sí ohùn Jésù àti sí ọ̀rọ̀ Jèhófà dípò èrò ti ènìyàn tàbí ohun tí àṣà ìbílẹ̀ kan sọ . — Sáàmù 12 : 6 ; Òwe 3 : 5 , 6 . 
 “ Ẹrú Olóòótọ́ àti Olóye ” Ń Kọ́ Wọn 
 Iṣẹ́ wo ni Jésù gbé lé “ ẹrú olóòótọ́ àti olóye ” lọ́wọ́ , kí sì ni ohun kan tó mú kí ẹgbẹ́ ẹrú náà máa ṣàṣeyọrí ? 
 Àwọn olùṣọ́ àgùntàn bíi àpọ́sítélì Pétérù , Jòhánù àti Pọ́ọ̀lù wà lára àwọn tí Jésù pè ní “ ẹrú olóòótọ́ àti olóye . ” 
 Ẹgbẹ́ ẹrú yìí jẹ́ àwọn arákùnrin Jésù tá a fi ẹ̀mí yàn tí wọ́n wà lórí ilẹ̀ ayé tí wọ́n sì nírètí láti ṣàkóso pẹ̀lú Kristi lọ́run . 
 Kò sí àní - àní pé àwọn arákùnrin Jésù tó kù lórí ilẹ̀ ayé ti dín kù gan - an láwọn ọjọ́ ìkẹyìn ètò nǹkan ìsinsìnyí . 
 Àmọ́ , iṣẹ́ tí Jésù gbé lé wọn lọ́wọ́ láti ṣe , ìyẹn iṣẹ́ ìwàásù ìhìn rere Ìjọba Ọlọ́run kí òpin tó dé ti gbòòrò báyìí ju ti ìgbàkigbà rí lọ . 
 Síbẹ̀ , ẹgbẹ́ ẹrú náà ti ṣàṣeyọrí lọ́nà tó gadabú ! 
 Kí ló fà á ? 
 Dé ìwọ̀n àyè kan , ó jẹ́ nítorí pé wọ́n ti dá àwọn “ àgùntàn mìíràn ” lẹ́kọ̀ọ́ láti ràn wọ́n lọ́wọ́ nínú iṣẹ́ wíwàásù àti kíkọ́ni . 
 Lónìí , èyí tó pọ̀ jù lọ nínú iṣẹ́ náà ló jẹ́ pé àwọn àgùntàn mìíràn tí wọ́n jẹ́ olóòótọ́ ló ń ṣe é . 
 Báwo ni ẹgbẹ́ ẹrú náà ṣe ń dá àwọn ọkùnrin tá a yàn gẹ́gẹ́ bí alábòójútó lẹ́kọ̀ọ́ ? 
 Báwo ni ẹgbẹ́ ẹrú náà ṣe ń dá wọn lẹ́kọ̀ọ́ ? 
 Ní ọ̀rúndún kìíní , àwọn aṣojú ẹgbẹ́ ẹrú náà ní àṣẹ láti máa dá àwọn alábòójútó lẹ́kọ̀ọ́ kí wọ́n sì máa yàn wọ́n gẹ́gẹ́ bí alábòójútó nínú àwọn ìjọ , àwọn alábòójútó náà á sì wá dá àwọn ará ìjọ lẹ́kọ̀ọ́ . 
 Bákan náà ló ṣe rí lónìí . 
 Ìgbìmọ̀ Olùdarí , ìyẹn àwọn alàgbà ẹni àmì òróró mélòó kan tí wọ́n ń ṣojú fún ẹgbẹ́ ẹrú náà ló ń fún àwọn aṣojú rẹ̀ láṣẹ láti yan àwọn ìránṣẹ́ iṣẹ́ òjíṣẹ́ àtàwọn alàgbà nínú ẹgbẹẹgbẹ̀rún ìjọ kárí ayé , kí wọ́n sì dá wọn lẹ́kọ̀ọ́ . 
 Láfikún sí i , Ìgbìmọ̀ Olùdarí tún ń ṣètò àwọn ilé ẹ̀kọ́ láti dá àwọn tó jẹ́ ara Ìgbìmọ̀ Ẹ̀ka , àwọn alábòójútó arìnrìn - àjò , àwọn alàgbà àtàwọn ìránṣẹ́ iṣẹ́ òjíṣẹ́ lẹ́kọ̀ọ́ , kí wọ́n lè mọ̀ bí wọ́n ṣe máa bójú tó àwọn àgùntàn lọ́nà tó dára jù lọ . 
 Síwájú sí i , wọ́n máa ń pèsè ìtọ́sọ́nà nípasẹ̀ lẹ́tà , àwọn àpilẹ̀kọ inú Ilé Ìṣọ́ àti nípasẹ̀ àwọn ìwé mìíràn , irú bí ìwé A Ṣètò Wa Láti Ṣe Ìfẹ́ Jèhófà . 
 * 
 ( a ) Báwo ni Jésù ṣe fi hàn pé òun nígbẹ̀ẹ́kẹ̀lé nínú ẹgbẹ́ ẹrú náà ? 
 ( b ) Ọ̀nà wo làwọn olùṣọ́ àgùntàn ìjọ Ọlọ́run lè gbà fi hàn pé àwọn nígbẹ̀ẹ́kẹ̀lé nínú ẹgbẹ́ ẹrú náà ? 
 Jésù nígbẹ̀ẹ́kẹ̀lé gan - an nínú ẹgbẹ́ ẹrú náà débi pé ó yàn án ṣe àbójútó “ gbogbo àwọn nǹkan ìní rẹ̀ , ” ìyẹn gbogbo nǹkan tó ní í ṣe pẹ̀lú ìjọsìn Ọlọ́run lórí ilẹ̀ ayé . 
 Àwọn tá a yàn gẹ́gẹ́ bí olùṣọ́ àgùntàn ń fẹ̀rí hàn pé àwọn náà nígbẹ̀ẹ́kẹ̀lé nínú ẹgbẹ́ ẹrú náà nípa títẹ̀lé ìtọ́sọ́nà tí wọ́n ń rí gbà látọ̀dọ̀ Ìgbìmọ̀ Olùdarí . 
 Dájúdájú , nígbà táwọn olùṣọ́ àgùntàn bá dá àwọn ẹlòmíràn lẹ́kọ̀ọ́ , tí wọ́n jẹ́ kí Ọ̀rọ̀ Ọlọ́run máa kọ́ àwọn náà , tí wọ́n sì fi ẹ̀kọ́ tí ẹgbẹ́ ẹrú náà ń kọ́ wọn sílò , ìṣọ̀kan á túbọ̀ wà láàárín agbo Ọlọ́run . 
 A mà kún fún ọpẹ́ gan - an o pé Jèhófà ń dá àwọn ọkùnrin tí wọ́n ń fìfẹ́ bójú tó àwọn èèyàn nínú ìjọ lẹ́kọ̀ọ́ ! 
 [ Àlàyé ìsàlẹ̀ ìwé ] 
 Àwa Ẹlẹ́rìí Jèhófà la tẹ̀ ẹ́ jáde . 
 Báwo Lo Ṣe Máa Dáhùn ? 
 • Báwo làwọn tó ti pẹ́ lẹ́nu iṣẹ́ olùṣọ́ àgùntàn ṣe máa ń dá àwọn ẹlòmíràn lẹ́kọ̀ọ́ ? 
 • Kí nìdí táwọn olùṣọ́ àgùntàn kì í fi í kọ́ni ní èrò ti ara wọn ? 
 • Ọ̀nà wo làwọn olùṣọ́ àgùntàn ìjọ Ọlọ́run ń gbà fi hàn pé àwọ́n nígbẹ̀ẹ́kẹ̀lé nínú ẹgbẹ́ ẹrú náà , kí sì nìdí tí wọ́n fi ń ṣe bẹ́ẹ̀ ? 
 [ Àwọn àwòrán tó wà ní ojú ìwé 24 , 25 ] 
 Àwọn alàgbà máa ń dá àwọn ọ̀dọ́kùnrin nínú ìjọ lẹ́kọ̀ọ́ 
 [ Àwọn àwòrán tó wà ní ojú ìwé 26 ] 
 “ Ẹrú olóòótọ́ àti olóye ” máa ń fún àwọn alàgbà ní ìdálẹ́kọ̀ọ́ tó pọ̀ 
 Ẹ Jẹ́ Olóòótọ́ Sí Kristi Ọba 
 “ A sì fún un ní agbára ìṣàkóso àti iyì àti ìjọba , pé kí gbogbo àwọn ènìyàn , àwọn àwùjọ orílẹ̀ - èdè àti àwọn èdè máa sin àní òun . ” — DÁNÍẸ́LÌ 7 : 14 . 
 1 , 2 . 
 Báwo la ṣe mọ̀ pé Kristi kò tíì gba Ìjọba náà lẹ́kùn - únrẹ́rẹ́ lọ́dún 33 Sànmánì Kristẹni ? 
 ALÁKÒÓSO wo ló lè kú nítorí àwọn tó ń ṣàkóso lé lórí síbẹ̀ kó tún wà láàyè kó sì tún máa ṣàkóso bí ọba ? 
 Ọba wo ló tíì gbé ayé rí , táwọn tó ń ṣàkóso lé lórí nígbẹ̀ẹ́kẹ̀lé nínú rẹ̀ tí wọ́n sì jólóòótọ́ sí i , lẹ́yìn náà tó tún wá ń ṣàkóso látọ̀run ? 
 Ẹnì kan ṣoṣo tó lè ṣe ohun tá a wí yìí àti ọ̀pọ̀ nǹkan míì ni Jésù Kristi . 
 Ní ọjọ́ Pẹ́ńtíkọ́sì ọdún 33 Sànmánì Kristẹni , lẹ́yìn tí Kristi ti kú , tó jíǹde , tó sì gòkè re ọ̀run , Ọlọ́run “ fi í ṣe orí lórí ohun gbogbo fún ìjọ . ” 
 Kristi wá tipa bẹ́ẹ̀ bẹ̀rẹ̀ sí í ṣàkóso , àmọ́ ìṣàkóso náà ò tíì karí ayé nígbà yẹn . 
 Àwọn tó kọ́kọ́ ń ṣàkóso lé lórí ni àwọn Kristẹni tá a fi ẹ̀mí yàn , tí wọ́n para pọ̀ jẹ́ Ísírẹ́lì tẹ̀mí , ìyẹn “ Ísírẹ́lì Ọlọ́run . ” — Gálátíà 6 : 16 ; Kólósè 1 : 13 . 
 Ní nǹkan bí ọgbọ̀n ọdún lẹ́yìn Pẹ́ńtíkọ́sì ti ọdún 33 Sànmánì Kristẹni yẹn , àpọ́sítélì Pọ́ọ̀lù mú un dáni lójú pé Kristi kò tíì gba Ìjọba náà lẹ́kùn - ún rẹ́rẹ́ , àmọ́ ó wà “ ní ọwọ́ ọ̀tún Ọlọ́run , láti ìgbà náà lọ , ó ń dúró títí a ó fi fi àwọn ọ̀tá rẹ̀ ṣe àpótí ìtìsẹ̀ fún ẹsẹ̀ rẹ̀ . ” 
 Lẹ́yìn ìgbà yẹn , nígbà tó kù díẹ̀ kí ọ̀rúndún kìíní Sànmánì Kristẹni parí , àpọ́sítélì Jòhánù tó ti darúgbó nígbà náà rí ìran kan nínú èyí tí Jèhófà , Ọba Aláṣẹ Ọ̀run òun Ayé ti gbé Kristi Jésù gorí ìtẹ́ gẹ́gẹ́ bí Ọba Ìjọba ọ̀run tí Ọlọ́run ṣẹ̀ṣẹ̀ fìdí rẹ̀ múlẹ̀ . 
 Tá a bá wo ohun tó ti ń ṣẹlẹ̀ bọ̀ títí di àkókò tiwa yìí , a lè rí ẹ̀rí tó dájú pé Kristi ti bẹ̀rẹ̀ sí í ṣàkóso gẹ́gẹ́ bí Mèsáyà Ọba ní ọ̀run látọdún 1914 . 
 * 
 ( a ) Ìròyìn tuntun wo ni ìhìn rere Ìjọba Ọlọ́run ní nínú látọdún 1914 ? 
 ( b ) Àwọn ìbéèrè wo la lè bi ara wa ? 
 Dájúdájú , látọdún 1914 ni ìhìn rere Ìjọba Ọlọ́run tún ti wá ní ìròyìn tuntun kan nínú tó ń mọ́kàn yọ̀ . 
 Kristi ti ń ṣàkóso lọ́run gẹ́gẹ́ bí Ọba Ìjọba Ọlọ́run ó sì ń darí ìgbòkègbodò àwọn ọmọlẹ́yìn rẹ̀ lórí ilẹ̀ ayé , àmọ́ ‘ láàárín àwọn ọ̀tá rẹ̀ ’ ló ti ń ṣàkóso . 
 Ìyẹn nìkan kọ́ o , jákèjádò ayé làwọn olóòótọ́ tó ń ṣàkóso lé lórí ti ń fìtara ṣègbọràn sí àṣẹ rẹ̀ nípa lílọ́wọ́ nínú iṣẹ́ kíkọ́ni lẹ́kọ̀ọ́ Bíbélì , èyí tí kò tíì sírú rẹ̀ rí nínú ìtàn ọmọ aráyé . 
 Àwọn Kristẹni tá a fi ẹ̀mí yàn , ìyẹn “ àwọn ọmọ ìjọba , ” ló ń ṣiṣẹ́ gẹ́gẹ́ bí “ ikọ̀ tí ń dípò fún Kristi . ” 
 “ Àwọn àgùntàn mìíràn ” fún Kristi , tí wọ́n jẹ́ agbo kan tó túbọ̀ ń gbèrú sì ń kọ́wọ́ tì wọ́n lẹ́yìn . 
 Àwọn wọ̀nyí ló ń ṣojú fún Ìjọba Ọlọ́run . 
 Síbẹ̀ náà , ó yẹ ká ṣàyẹ̀wò ara wa bóyá àwa bí ẹnì kan mọyì àṣẹ Kristi . 
 Ṣé a jẹ́ olóòótọ́ sí i lójú méjèèjì ? 
 Ọ̀nà wo la lè gbà jẹ́ olóòótọ́ sí Ọba tó ń ṣàkóso lọ́run ? 
 Ẹ jẹ́ ká kọ́kọ́ jíròrò àwọn ìdí tó fi yẹ ká jólóòótọ́ sí Kristi . 
 Ọba Táwọn Ànímọ́ Rẹ̀ Mú Ká Jẹ́ Olóòótọ́ Sí I 
 Kí ni Jésù gbé ṣe gẹ́gẹ́ bí Ọba Lọ́la lákòókò iṣẹ́ òjíṣẹ́ rẹ̀ lórí ilẹ̀ ayé ? 
 Nítorí pé a mọrírì àwọn ohun tí Kristi ṣe àtàwọn ànímọ́ rẹ̀ títayọ ló mú ká jẹ́ olóòótọ́ sí i . 
 Nígbà tí Jésù wà láyé , tí kò tíì di Ọba , ó fi díẹ̀ hàn lára ohun tó máa ṣe nígbà tó bá tó àkókò lójú Ọlọ́run láti sọ ọ́ di Ọba tó ń ṣàkóso lórí gbogbo ayé . 
 Ó bọ́ àwọn tí ebi ń pa . 
 Ó mú àwọn aláìsàn lára dá , ó la ojú afọ́jú , ó wo àwọn aláàbọ̀ ara sàn , ó ṣí etí adití , ó sì mú káwọn odi sọ̀rọ̀ . 
 Kódà , ó jí àwọn bíi mélòó kan tó kú dìde . 
 Láfikún sí i , níní ìmọ̀ nípa ìgbésí ayé Jésù lórí ilẹ̀ ayé ń mú kó ṣeé ṣe fún wa láti mọ àwọn ànímọ́ rẹ̀ tó mú kó kúnjú ìwọ̀n láti jẹ́ Alákòóso lọ́jọ́ iwájú . 
 Ìfẹ́ ló gbawájú jù lọ nínú àwọn ànímọ́ náà , èyí tó ń mú kó lo ara rẹ̀ fáwọn èèyàn . 
 Lórí kókó yìí , a gbọ́ pé alákòóso kan tó ń jẹ́ Napoléon Bonaparte sọ pé : “ Alexander , Caesar , Charlemagne , àti èmi fúnra mi tẹ àwọn ilẹ̀ ọba dó , àmọ́ orí kí la gbé gbogbo àṣeyọrí tá a ṣe kà ? 
 Orí agbára ni . 
 Jésù Kristi nìkan ló dá ìjọba rẹ̀ sílẹ̀ lórí ìfẹ́ , títí dòní olónìí ni àràádọ́ta ọ̀kẹ́ èèyàn sì múra tán láti kú fún un . ” 
 Kí nìdí táwọn ànímọ́ Jésù fi fa àwọn èèyàn mọ́ra gan - an ? 
 Nítorí pé Jésù jẹ́ onínú tútù àti ẹni rírẹlẹ̀ , ẹ̀kọ́ rẹ̀ tó ń gbéni ró àti jíjẹ́ tó jẹ́ onínúure mú ìtura bá àwọn tí pákáǹleke àti ìnira ìgbésí ayé kó ìrẹ̀wẹ̀sì ọkàn bá . 
 Ọkàn àwọn ọmọdé máa ń balẹ̀ nígbà tí wọ́n bá wà lọ́dọ̀ rẹ̀ . 
 Ojú ẹsẹ̀ làwọn olóye èèyàn tí wọ́n jẹ́ onírẹ̀lẹ̀ di ọmọ ẹ̀yìn rẹ̀ . 
 Bí Jésù ṣe máa ń gba tẹni rò tó sì tún ní ọ̀wọ̀ mú kí ọ̀pọ̀ àwọn obìnrin tó bẹ̀rù Ọlọ́run jẹ́ olóòótọ́ sí i . 
 Kódà àwọn mélòó kan lára wọn yọ̀ǹda àkókò wọn , okun wọn àti ohun ìní wọn láti bójú tó Jésù bó ṣe ń bá iṣẹ́ òjíṣẹ́ rẹ̀ lọ lórí ilẹ̀ ayé . — Lúùkù 8 : 1 - 3 . 
 Nígbà tí Lásárù kú , báwo ni Jésù ṣe fi hàn pé nǹkan máa ń dun òun lọ́kàn gan - an ? 
 Kristi fi bí nǹkan ṣe máa ń dùn ún lọ́kàn tó hàn nígbà tí Lásárù ọ̀rẹ́ rẹ̀ ọ̀wọ́n kú . 
 Bó ṣe ń wo Màríà àti Màtá tí wọ́n ń sunkún kíkorò ká a lára gan - an , débi pé kò lè mú ìbànújẹ́ náà mọ́ra mọ́ , ó sì “ bẹ̀rẹ̀ sí da omijé . ” 
 Ó “ dààmú , ” èyí tó túmọ̀ sí pé ìrora ọkàn àti ìbànújẹ́ tí Màríà àti Màtá ní bà á lọ́kàn jẹ́ gan - an , bẹ́ẹ̀ ó mọ̀ pé òun máa tó jí Lásárù dìde . 
 Lẹ́yìn náà , ìfẹ́ àti ìyọ́nú tí Jésù ní wá mú kó lo àṣẹ tí Ọlọ́run gbé lé e lọ́wọ́ , ó sì jí Lásárù dìde . — Jòhánù 11 : 11 - 15 , 33 - 35 , 38 - 44 . 
 Kí nìdí tí Jésù fi yẹ lẹ́ni tá a ní láti jẹ́ olóòótọ́ sí ? 
 ( Tún wo àpótí tó wà ní ojú ìwé 31 . ) 
 Bí Jésù ṣe nífẹ̀ẹ́ ohun tó tọ́ , tó sì kórìíra àgàbàgebè àti ìwà ibi jọni lójú gan - an . 
 Ìgbà méjì ọ̀tọ̀ọ̀tọ̀ ló fìgboyà lé àwọn oníṣòwò tí wọ́n jẹ́ oníwọra kúrò nínú tẹ́ńpìlì . 
 Yàtọ̀ síyẹn , nígbà tó ṣì jẹ́ èèyàn lórí ilẹ̀ ayé , onírúurú ìpọ́njú ló dojú kọ , ìyẹn sì jẹ́ kó mọ̀ nípa pákáǹleke àtàwọn ìṣòro tó ń bá ọmọ aráyé fínra . 
 Kódà , Jésù mọ bó ṣe máa ń rí lára nígbà tí wọ́n bá kórìíra ẹni tí wọ́n sì ń gbé ẹ̀bi fún aláre . 
 Ní àsẹ̀yìnwá àsẹ̀yìnbọ̀ , ó fìgboyà yọ̀ǹda ara rẹ̀ láti kú ikú oró kó lè mú ìfẹ́ Bàbá rẹ̀ ṣẹ kó sì fún àwọn tó máa ṣàkóso lé lórí ní ìyè àìnípẹ̀kun . 
 Ǹjẹ́ irú àwọn ànímọ́ tí Kristi ní yìí kò yẹ kó sún ọ láti máa jólóòótọ́ sí i láìjáwọ́ ? 
 Àmọ́ kí lèèyàn gbọ́dọ̀ ṣe kó tó lè di ara àwọn tí Kristi Ọba ń ṣàkóso lé lórí ? 
 Bá A Ṣe Lè Di Ara Àwọn Tí Kristi Máa Ṣàkóso Lé Lórí 
 Kí là ń béèrè lọ́wọ́ àwọn tó fẹ́ wà lára àwọn tí Kristi máa ṣàkóso lé lórí ? 
 Ronú nípa ìfiwéra yìí : Kéèyàn tó lè di ọmọ orílẹ̀ - èdè mìíràn , onítọ̀hún gbọ́dọ̀ ṣe àwọn ohun kan . 
 Wọ́n lè sọ pé àwọn tó fẹ́ di ọmọ orílẹ̀ - èdè tuntun náà gbọ́dọ̀ jẹ́ ọmọlúàbí èèyàn , kí wọ́n sì jẹ́ ẹni tí ara rẹ̀ le dé ìwọ̀n àyè kan . 
 Bákan náà , àwọn tó fẹ́ di ara àwọn tí Kristi máa ṣàkóso lé lórí gbọ́dọ̀ ní ìwà tó dára gan - an , kí wọ́n sì dúró sán - ún nípa tẹ̀mí . — 1 Kọ́ríńtì 6 : 9 - 11 ; Gálátíà 5 : 19 - 23 . 
 Báwo la ṣe lè fi hàn pé a jólóòótọ́ sí Kristi ? 
 Jésù Kristi tún fẹ́ káwọn tóun máa ṣàkóso lé lórí jẹ́ olóòótọ́ sí òun àti sí Ìjọba òun . 
 Wọ́n ń fi irú ìṣòtítọ́ bẹ́ẹ̀ hàn nípa gbígbé ìgbésí ayé wọn níbàámu pẹ̀lú ohun tó fi kọ́ni nígbà tó wà lórí ilẹ̀ ayé gẹ́gẹ́ bí Ọba Lọ́la . 
 Bí àpẹẹrẹ , ìfẹ́ Ọlọ́run àtàwọn ohun tó jẹ mọ́ Ìjọba rẹ̀ ló jẹ wọ́n lógún ju ọrọ̀ àlùmọ́ọ́nì lọ . 
 Wọ́n tún ń sa gbogbo ipá wọn láti ní àwọn ànímọ́ tí Kristi ní , kódà nígbà tí wọ́n bá wà nínú ipò tó le gan - an . 
 Síwájú sí i , àwọn tí Kristi ń darí máa ń tẹ̀ lé àpẹẹrẹ rẹ̀ nípa ṣíṣe ohun tó dára sáwọn ẹlòmíì . — Mátíù 7 : 12 ; Jòhánù 13 : 3 - 17 . 
 Báwo la ṣe lè fi ìṣòtítọ́ sí Kristi hàn nínú ( a ) ìdílé àti ( b ) nínú ìjọ ? 
 Àwọn ọmọlẹ́yìn Jésù tún ń fi hàn pé àwọn jẹ́ olóòótọ́ sí i nípa fífi àwọn ànímọ́ Kristi hàn nínú ìdílé wọn . 
 Bí àpẹẹrẹ , àwọn ọkọ máa ń fi ìṣòtítọ́ wọn sí Ọba wọn ọ̀run hàn nípa fífara wé Kristi nínú ọ̀nà tí wọ́n ń gbà bá àwọn aya àtàwọn ọmọ wọn lò . 
 Àwọn aya sì ń fi ìṣòtítọ́ sí Kristi hàn nípa ìwà mímọ́ wọn àti nípa níní “ ẹ̀mí ìṣejẹ́ẹ́jẹ́ẹ́ àti ti ìwà tútù . ” 
 Bákan náà , àwọn ọmọ ń fi hàn pé àwọn jẹ́ olóòótọ́ sí Kristi nígbà tí wọ́n bá tẹ̀ lé àpẹẹrẹ jíjẹ́ tó jẹ́ onígbọràn . 
 Nígbà tí Jésù wà lọ́mọdé , ó ṣègbọràn sí àwọn òbí rẹ̀ , bí wọ́n tilẹ̀ jẹ́ aláìpé . 
 Àwọn tí Kristi máa ṣàkóso lé lórí ń fi ìṣòtítọ́ sapá láti fara wé e nípa bí wọ́n ṣe ń ‘ fi ìmọ̀lára fún ọmọnìkejì hàn , tí wọ́n ń ní ìfẹ́ni ará , ’ tí wọ́n sì ń fi “ ìyọ́nú oníjẹ̀lẹ́ńkẹ́ hàn . ” 
 Wọ́n ń gbìyànjú láti dà bíi Kristi nípa jíjẹ́ ‘ onírẹ̀lẹ̀ ní èrò inú , wọn kì í sì í fi ìṣeniléṣe san ìṣeniléṣe tàbí ìkẹ́gàn san ìkẹ́gàn . ’ — 1 Pétérù 3 : 8 , 9 ; 1 Kọ́ríńtì 11 : 1 . 
 Àwọn Tí Kristi Máa Ṣàkóso Lé Lórí Ń Pa Òfin Rẹ̀ Mọ́ 
 Òfin wo làwọn tí Kristi máa ṣàkóso lé lórí ń tẹ̀ lé ? 
 Gẹ́gẹ́ bí ẹni tó fẹ́ di ọmọ orílẹ̀ - èdè kan ṣe máa pa òfin orílẹ̀ - èdè tuntun náà mọ́ , bẹ́ẹ̀ náà làwọn tí Kristi máa ṣàkóso lé lórí ṣe ní láti pa “ òfin Kristi ” mọ́ nípa gbígbé ìgbésí ayé wọn lọ́nà tó bá ohun tí Jésù fi kọ́ni àtohun tó pa láṣẹ mu . 
 Ní pàtàkì , wọ́n ń fi ìṣòtítọ́ tẹ̀ lé “ ọba òfin ” náà , ìyẹn ìfẹ́ . 
 Kí làwọn òfin wọ̀nyí ní nínú ? 
 12 , 13 . 
 Báwo la ṣe ń fi ìṣòtítọ́ tẹ̀ lé “ òfin Kristi ” ? 
 Aláìpé làwọn Kristẹni o , wọ́n sì lè ṣàṣìṣe . 
 Ìdí nìyẹn tí wọ́n fi gbọ́dọ̀ máa ní “ ìfẹ́ni ará tí kò ní àgàbàgebè ” nínú , kí wọ́n lè máa “ nífẹ̀ẹ́ ara [ wọn ] lẹ́nì kìíní - kejì lọ́nà gbígbóná janjan láti inú ọkàn - àyà wá . ” 
 “ Bí ẹnikẹ́ni bá ní ìdí fún ẹjọ́ lòdì sí ẹlòmíràn , ” àwọn Kristẹni máa ń fi ìṣòtítọ́ tẹ̀ lé òfin Kristi nípa ‘ bíbá a lọ ní fífaradà á fún ara wọn lẹ́nì kìíní - kejì , wọ́n sì máa ń dárí ji ara wọn fàlàlà lẹ́nì kìíní - kejì . ’ 
 Ṣíṣègbọràn sí òfin yìí ń ràn wọ́n lọ́wọ́ láti máa gbójú fo ìkùdíẹ̀ - káàtó ara wọn , wọ́n sì máa ń kíyè sí àwọn ànímọ́ rere tẹ́nì kọ̀ọ̀kan wọ́n ní tó lè mú kí wọ́n túbọ̀ nífẹ̀ẹ́ ara wọn . 
 Ǹjẹ́ inú rẹ ò dùn pé o wà lára àwọn tí ìṣòtítọ́ wọn sí Ọba wa onífẹ̀ẹ́ ń mú kí wọ́n fi ìfẹ́ tó jẹ́ “ ìdè ìrẹ́pọ̀ pípé ” wọ ara wọn láṣọ ? — Kólósè 3 : 13 , 14 . 
 Síwájú sí i , Jésù ṣàlàyé pé ìfẹ́ tí òun fi àpẹẹrẹ rẹ̀ lélẹ̀ kọjá ìfẹ́ táwọn èèyàn sábà máa ń ní fún ọmọnìkejì wọn . 
 Tá a bá ń nífẹ̀ẹ́ kìkì àwọn tó nífẹ̀ẹ́ wa , a ò ṣe “ ohun ara ọ̀tọ̀ ” kankan . 
 Ìyẹn sì fi hàn pé ìfẹ́ wa kò pé ó sì lábùkù lọ́nà kan . 
 Jésù rọ̀ wá pé ká fara wé Bàbá òun nípa níní ìfẹ́ tí a gbé karí ìlànà , ká tiẹ̀ tún nífẹ̀ẹ́ àwọn ọ̀tá wa tó kórìíra wa tí wọ́n sì ń ṣe inúnibíni sí wa pẹ̀lú . 
 Ìfẹ́ yìí tún ń mú káwọn tí Kristi ń darí máa fi ìṣòtítọ́ bá iṣẹ́ pàtàkì tó gbé lé wọn lọ́wọ́ lọ láìjáwọ́ . 
 Iṣẹ́ wo nìyẹn ? 
 Wọ́n Kojú Ìdánwò Ìgbàgbọ́ 
 Kí nìdí tí iṣẹ́ ìwàásù náà fi ṣe pàtàkì gan - an ? 
 Àwọn tó máa wà lábẹ́ Ìjọba Ọlọ́run ní iṣẹ́ bàǹtàbanta kan láti ṣe báyìí , ìyẹn ni iṣẹ́ “ jíjẹ́rìí kúnnákúnná nípa ìjọba Ọlọ́run . ” 
 Ṣíṣe bẹ́ẹ̀ ṣe pàtàkì gan - an nítorí pé Ìjọba Mèsáyà ni yóò fi hàn pé Jèhófà ló lẹ́tọ̀ọ́ láti máa ṣàkóso gẹ́gẹ́ bí ọba aláṣẹ . 
 Tá a bá ń wàásù ìhìn rere , àwọn olùgbọ́ wa á láǹfààní láti di ọmọ abẹ́ Ìjọba Ọlọ́run . 
 Ìyẹn nìkan kọ́ o , ohun táwọn èèyàn bá ṣe nípa ìhìn rere tí wọ́n gbọ́ ni Kristi Ọba fi máa dá olúkúlùkù wọn lẹ́jọ́ . 
 Nítorí náà , ọ̀nà tó ṣe pàtàkì jù lọ tá a lè gbà fi hàn pé a jẹ́ olóòótọ́ sí Kristi ni pé ká ṣègbọràn sí àṣẹ tó pa fún wa pé ká sọ nípa Ìjọba Ọlọ́run fáwọn èèyàn . — Mátíù 28 : 18 - 20 . 
 Kí nìdí tí Èṣù fi ń dán ìṣòtítọ́ àwọn Kristẹni wò ? 
 Láìsí àní - àní , a mọ̀ pé gbogbo ọ̀nà ni Sátánì ń gbà láti dènà iṣẹ́ ìwàásù náà , àti pé àwọn alákòóso èèyàn ò gbà pé Kristi ni Ọlọ́run gbé àṣẹ lé lọ́wọ́ . 
 Abájọ tí Jésù fi kìlọ̀ fáwọn ọmọ ẹ̀yìn rẹ̀ pé : “ Ẹrú kò tóbi ju ọ̀gá rẹ̀ lọ . 
 Bí wọ́n bá ti ṣe inúnibíni sí mi , wọn yóò ṣe inúnibíni sí yín pẹ̀lú . ” 
 Ìdí nìyẹn táwọn ọmọlẹ́yìn Kristi fi bá ara wọn nínú jíja ogun tẹ̀mí tó ń dán ìṣòtítọ́ wọn wò . — 2 Kọ́ríńtì 10 : 3 - 5 ; Éfésù 6 : 10 - 12 . 
 Báwo làwọn ọmọ abẹ́ Ìjọba náà ṣe máa ń san ‘ ohun tó jẹ́ ti Ọlọ́run padà fún Ọlọ́run ’ ? 
 Síbẹ̀síbẹ̀ , àwọn ọmọ abẹ́ Ìjọba Ọlọ́run ń jẹ́ olóòótọ́ nìṣó sí Ọba wọn tí kò ṣeé fojú rí láìsí pé wọ́n ń ṣàfojúdi sáwọn aláṣẹ ìjọba èèyàn . 
 Jésù sọ pé : “ Ẹ san àwọn ohun ti Késárì padà fún Késárì , ṣùgbọ́n àwọn ohun ti Ọlọ́run fún Ọlọ́run . ” 
 Ìdí nìyẹn táwọn tí Kristi ń darí fi máa ń ṣègbọràn sáwọn òfin ìjọba tí kò bá ta ko àwọn òfin Ọlọ́run . 
 Àmọ́ ṣá o , nígbà tí ilé ẹjọ́ gíga àwọn Júù ṣe ohun tó lòdì sí òfin Ọlọ́run , tí wọ́n sọ pé káwọn ọmọ ẹ̀yìn Jésù dáwọ́ iṣẹ́ ìwàásù wọn dúró , wọ́n sọ fún àwọn aláṣẹ náà tọ̀wọ̀tọ̀wọ̀ àmọ́ láìṣojo pé àwọn ní láti “ ṣègbọràn sí Ọlọ́run gẹ́gẹ́ bí olùṣàkóso dípò àwọn ènìyàn . ” — Ìṣe 1 : 8 ; 5 : 27 - 32 . 
 Kí nìdí tó fi yẹ ká nígboyà tá a bá ń kojú àdánwò ìgbàgbọ́ ? 
 Ká sòótọ́ , ó gba ìgboyà gidi káwọn tí Kristi ń darí tó lè jólóòótọ́ sí Ọba wọn nígbà táwọn èèyàn bá ń ṣenúnibíni sí wọn . 
 Síbẹ̀ , Jésù sọ pé : “ Aláyọ̀ ni yín nígbà tí àwọn ènìyàn bá gàn yín , tí wọ́n sì ṣe inúnibíni sí yín , tí wọ́n sì fi irọ́ pípa sọ gbogbo onírúurú ohun burúkú sí yín nítorí mi . 
 Ẹ yọ̀ , kí ẹ sì fò sókè fún ìdùnnú , níwọ̀n bí èrè yín ti pọ̀ ní ọ̀run . ” 
 Àwọn tó jẹ́ ọmọlẹ́yìn Kristi ní ìjímìjí fi hàn pé òótọ́ pọ́ńbélé lọ̀rọ̀ yẹn . 
 Kódà nígbà táwọn aláṣẹ nà wọ́n nítorí pé wọn ò jáwọ́ nínú wíwàásù nípa Ìjọba náà , ńṣe ni wọ́n ń yọ̀ “ nítorí a ti kà wọ́n yẹ fún títàbùkù sí nítorí orúkọ rẹ̀ . 
 Ní ojoojúmọ́ nínú tẹ́ńpìlì àti láti ilé dé ilé ni wọ́n sì ń bá a lọ láìdábọ̀ ní kíkọ́ni àti pípolongo ìhìn rere nípa Kristi náà , Jésù . ” 
 A yìn yín lọ́pọ̀lọpọ̀ bí ẹ ṣe ń fi irú ìdúróṣinṣin yìí hàn nígbà tẹ́ ẹ bá ń fara da ìyà tàbí àìsàn , nígbà tí ọ̀fọ̀ bá ṣẹ̀ yín , tàbí tí ẹ̀ ń kojú àtakò . — Róòmù 5 : 3 - 5 ; Hébérù 13 : 6 . 
 Kí lọ̀rọ̀ tí Jésù sọ fún Pọ́ńtíù Pílátù fi hàn ? 
 Nígbà tí Jésù ṣì jẹ́ Ọba Lọ́la , ó ṣàlàyé fún Gómìnà Róòmù nì , Pọ́ńtíù Pílátù pé : “ Ìjọba mi kì í ṣe apá kan ayé yìí . 
 Bí ìjọba mi bá jẹ́ apá kan ayé yìí , àwọn ẹmẹ̀wà mi ì bá ti jà kí a má bàa fà mí lé àwọn Júù lọ́wọ́ . 
 Ṣùgbọ́n , gẹ́gẹ́ bí ó ti rí , ìjọba mi kì í ṣe láti orísun yìí . ” 
 Nítorí ìdí èyí , àwọn ọmọ abẹ́ Ìjọba ọ̀run kì í gbé ohun ìjà láti bá ẹnikẹ́ni jà bẹ́ẹ̀ ni wọn kì í lọ́wọ́ nínú rògbòdìyàn èyíkéyìí tó bá ṣẹlẹ̀ . 
 Nítorí pé wọ́n jẹ́ olóòótọ́ sí “ Ọmọ Aládé Àlàáfíà , ” wọn kì í dá sí àwọn àlámọ̀rí ayé tó pín yẹ́lẹyẹ̀lẹ yìí rárá . — Aísáyà 2 : 2 - 4 ; 9 : 6 , 7 . 
 Èrè Ayérayé Fáwọn Tó Jólóòótọ́ sí Kristi 
 Kí nìdí tó fi yẹ kí ọkàn àwọn tó jólóòótọ́ sí Kristi balẹ̀ bí wọ́n ti ń retí ohun tó máa ṣẹlẹ̀ lọ́jọ́ iwájú ? 
 Ọkàn àwọn tó jólóòótọ́ sí Kristi , “ Ọba àwọn ọba , ” balẹ̀ gan - an bí wọ́n ti ń retí ohun tó máa ṣẹlẹ̀ lọ́jọ́ iwájú . 
 Wọ́n ń hára gàgà láti rí i bí Jésù á ṣe máa ti ọ̀run jọba lé ayé lórí lọ́nà kíkàmàmà láìpẹ́ . 
 Àwọn yòókù lára àwọn olóòótọ́ “ ọmọ ìjọba náà ” tá a fi ẹ̀mí yàn ń wọ̀nà fún ogún wọn ṣíṣeyebíye , ìyẹn bíbá Kristi jọba lókè ọ̀run . 
 “ Àwọn àgùntàn mìíràn ” tí wọ́n jẹ́ olóòótọ́ sí Kristi sì ń fi gbogbo ara retí rírí ìtẹ́wọ́gbà Ọba wọn nígbà tó bá polongo pé : “ Ẹ wá , ẹ̀yin tí Baba mi ti bù kún , ẹ jogún [ Párádísè orí ilẹ̀ ayé tó jẹ́ apákan ] ìjọba tí a ti pèsè sílẹ̀ fún yín láti ìgbà pípilẹ̀ ayé . ” 
 Nítorí ìdí èyí , a rọ gbogbo àwọn tó jẹ ọmọ abẹ́ Ìjọba náà láti pinnu pé àwọn á máa jólóòótọ́ sí Kristi Ọba wọn títí lọ . 
 [ Àlàyé ìsàlẹ̀ ìwé ] 
 Wo ìwé Reasoning From the Scriptures , lábẹ́ àkọlé tó sọ pé : “ Kí nìdí táwọn Ẹlẹ́rìí Jèhófà fi sọ pé ọdún 1914 la fìdí Ìjọba Ọlọ́run múlẹ̀ ? ” 
 ( èdè Gẹ̀ẹ́sì ) ojú ìwé 95 sí 97 . 
 Àwa Ẹlẹ́rìí Jèhófà la tẹ̀ ẹ́ jáde . 
 Ǹjẹ́ O Lè Ṣàlàyé ? 
 • Kí nìdí tí Kristi fi yẹ lẹ́ni tá a ní láti jẹ́ olóòótọ́ sí ? 
 • Ọ̀nà wo làwọn tí Kristi máa ṣàkóso lé lórí gbà ń fi ìṣòtítọ́ wọn hàn sí i ? 
 • Kí nìdí tá a fi fẹ́ jẹ́ olóòótọ́ sí Kristi Ọba ? 
 [ Àpótí tó wà ní ojú ìwé 31 ] 
 ÀWỌN ÀNÍMỌ́ TÍTAYỌ MÌÍRÀN TÍ KRISTI TÚN NÍ 
 Àìṣègbè — Jòhánù 4 : 7 - 30 . 
 Ìyọ́nú — Mátíù 9 : 35 - 38 ; 12 : 18 - 21 ; Máàkù 6 : 30 - 34 . 
 Ìfẹ́ tó ń mú kó ló ara rẹ̀ fáwọn èèyàn — Jòhánù 13 : 1 ; 15 : 12 - 15 . 
 Ìṣòtítọ́ — Mátíù 4 : 1 - 11 ; 28 : 20 ; Máàkù 11 : 15 - 18 . 
 Ẹ̀mí ìfọ̀rọ̀rora - ẹni - wò — Máàkù 7 : 32 - 35 ; Lúùkù 7 : 11 - 15 ; Hébérù 4 : 15 , 16 . 
 Ìgbatẹnirò — Mátíù 15 : 21 - 28 . 
 [ Àwòrán tó wà ní ojú ìwé 29 ] 
 Tá a bá ń fìfẹ́ hàn sí ara wa , “ òfin Kristi ” là ń tẹ̀ lé yẹn 
 [ Àwọn àwòrán tó wà ní ojú ìwé 31 ] 
 Ǹjẹ́ àwọn ànímọ́ Kristi ń mú kó o jólóòótọ́ sí i láìjáwọ́ ? 
 Ǹjẹ́ o Ti Múra Sílẹ̀ Kó o Lè Rí Ìgbàlà ? 
 “ Lọ , ìwọ àti gbogbo agbo ilé rẹ , sínú áàkì náà , nítorí ìwọ ni mo rí pé ó jẹ́ olódodo níwájú mi nínú ìran yìí . ” — JẸ́NẸ́SÍSÌ 7 : 1 . 
 Ètò wo ni Jèhófà ṣe fún ìgbàlà nígbà ayé Nóà ? 
 JÈHÓFÀ “ mú àkúnya omi wá sórí ayé àwọn aláìṣèfẹ́ Ọlọ́run ” nígbà ayé Nóà , àmọ́ ó tún ṣe ètò kan káwọn èèyàn lè rí ìgbàlà . 
 Ọlọ́run tòótọ́ sọ fún Nóà olódodo pé kó kan ọkọ̀ áàkì láti dáàbò bo àwọn ẹ̀dá ẹlẹ́mìí nígbà tí omi bá bo gbogbo ayé , ó sì sọ kúlẹ̀kúlẹ̀ bó ṣe máa kan ọkọ̀ náà fún un . 
 Gẹ́gẹ́ bá a ṣe máa retí pé kí ìránṣẹ́ Jèhófà tó bá jẹ́ onígbọràn ṣe , “ Nóà . . . ṣe gẹ́gẹ́ bí gbogbo ohun tí Ọlọ́run ti pa láṣẹ fún un . ” 
 Àní “ ó ṣe bẹ́ẹ̀ gẹ́ẹ́ . ” 
 Ìgbọràn Nóà wà lára ohun tó jẹ́ ká wà láàyè lónìí . — Jẹ́nẹ́sísì 6 : 22 . 
 2 , 3 . ( a ) Ìhà wo làwọn tó ń gbé nígbà ayé Nóà kọ sí ohun tí Nóà ń ṣe ? 
 ( b ) Ìdánilójú wo ni Nóà ní tó fi wọnú áàkì ? 
 Iṣẹ́ kékeré kọ́ ni Nóà ṣe láti kan ọkọ̀ áàkì yẹn o . 
 Ó ṣeé ṣe kí iṣẹ́ bàǹtàbanta tí Nóà àti ìdílé rẹ̀ ṣe yìí jẹ́ ohun ìyàlẹ́nu fún púpọ̀ lára àwọn tó ń gbé láyé ìgbà yẹn . 
 Àmọ́ , gbogbo ìyẹn ò mú kí wọ́n gbà pé àwọn gbọ́dọ̀ wọnú ọkọ̀ náà táwọn bá fẹ́ rí ìgbàlà . 
 Níkẹyìn , sùúrù tí Ọlọ́run ní fún ayé burúkú yẹn dópin . — Jẹ́nẹ́sísì 6 : 3 ; 1 Pétérù 3 : 20 . 
 Lẹ́yìn iṣẹ́ tó gba agbára tí Nóà àti ìdílé rẹ̀ ṣe fún ọ̀pọ̀lọpọ̀ ọdún , Jèhófà sọ fún Nóà pé : “ Lọ , ìwọ àti gbogbo agbo ilé rẹ , sínú áàkì náà , nítorí ìwọ ni mo rí pé ó jẹ́ olódodo níwájú mi nínú ìran yìí . ” 
 Ìgbàgbọ́ àti ìdánilójú tí Nóà ní nínú ọ̀rọ̀ Jèhófà mú kí “ Nóà wọlé , [ òun ] àti àwọn ọmọkùnrin rẹ̀ àti aya rẹ̀ àti aya àwọn ọmọkùnrin rẹ̀ pẹ̀lú rẹ̀ . ” 
 Jèhófà sì ti ilẹ̀kùn ọkọ̀ náà kó bàa lè dáàbò bo àwọn olùjọ́sìn rẹ̀ yìí . 
 Nígbà tí Ìkún Omi dé , ọkọ̀ áàkì tí Ọlọ́run ní kí Nóà kàn kò já wọn kulẹ̀ , òun ló gbà wọ́n là . — Jẹ́nẹ́sísì 7 : 1 , 7 , 10 , 16 . 
 Ipò Tí Ayé Wà Lónìí Bá Ti Ìgbà Ayé Nóà Mu 
 4 , 5 . ( a ) Kí ni Jésù fi ìgbà wíwàníhìn - ín rẹ̀ wé ? 
 ( b ) Kí ni ìgbà ayé Nóà àti àkókò tiwa yìí fi jọra ? 
 Jésù sọ pé : “ Gan - an gẹ́gẹ́ bí àwọn ọjọ́ Nóà ti rí , bẹ́ẹ̀ náà ni wíwàníhìn - ín Ọmọ ènìyàn yóò rí . ” 
 Jésù sọ ọ̀rọ̀ yìí láti jẹ́ ká mọ̀ pé irú ohun tó ṣẹlẹ̀ nígbà ayé Nóà máa ṣẹlẹ̀ nígbà wíwàníhìn - ín òun tí a kò lè fojú rí , bó sì ṣe rí nìyẹn lóòótọ́ . 
 Àgàgà láti ọdún 1919 , àwọn èèyàn ní gbogbo orílẹ̀ - èdè ayé ti gbọ́ irú ìkìlọ̀ tí Nóà kéde . 
 Ìhà tí ọ̀pọ̀ jù lọ èèyàn sì kọ sí ìkìlọ̀ náà jọ tàwọn tó wà nígbà ayé Nóà . 
 Jèhófà fi Ìkún Omi pa ayé ìgbà yẹn tó “ kún fún ìwà ipá ” run . 
 Gbogbo àwọn tó ń rí Nóà àti ìdílé rẹ̀ láyé ìgbà yẹn ló mọ̀ pé wọn ò sí lára àwọn tó ń hu ìwà ipá , pé ńṣe ni wọ́n ń bá iṣẹ́ kíkan ọkọ̀ áàkì lọ jẹ́jẹ́ ní tiwọn . 
 Èyí náà bá ohun tó ń ṣẹlẹ̀ lónìí mu . 
 Àwọn olóòótọ́ ọkàn ń “ rí ìyàtọ̀ láàárín olódodo àti ẹni burúkú , láàárín ẹni tí ń sin Ọlọ́run àti ẹni tí kò sìn ín . ” 
 Àwọn èèyàn tí kò ní ẹ̀tanú fẹ́ràn àwọn Ẹlẹ́rìí Jèhófà nítorí pé wọ́n jẹ́ olóòótọ́ , onínúure , ẹni tó nífẹ̀ẹ́ àlàáfíà , àtẹni tó ń tẹpá mọ́ṣẹ́ . 
 Ìwà táwọn èèyàn Ọlọ́run ní yìí mú kí wọ́n yàtọ̀ pátápátá sáwọn èèyàn ayé . 
 Àwọn Ẹlẹ́rìí kì í hu ìwà ipá èyíkéyìí , wọ́n sì ń jẹ́ kí ẹ̀mí Jèhófà darí wọn . 
 Ohun tó mú kí àlàáfíà jọba láàárín wọn , tó sì mú kí wọ́n máa gbé ìgbésí ayé òdodo nìyẹn . — Aísáyà 60 : 17 . 
 6 , 7 . ( a ) Kí làwọn tó wà nígbà ayé Nóà kò róye rẹ̀ , báwo lèyí sì ṣe bá ohun tó ń ṣẹlẹ̀ lónìí mu ? 
 ( b ) Àwọn àpẹẹrẹ wo ló fi hàn pé ọ̀pọ̀ èèyàn ló gbà pé àwa Ẹlẹ́rìí Jèhófà yàtọ̀ ? 
 Àwọn èèyàn tó wà nígbà ayé Nóà kò róye pé Ọlọ́run ló ń ti Nóà lẹ́yìn , àti pé òun ló ní kí Nóà máa ṣe gbogbo ohun tó ń ṣe . 
 Ìdí rèé tí wọn ò fi kọbi ara sí ìkìlọ̀ Nóà , tí wọn ò sì ṣe nǹkan kan nípa ìkìlọ̀ náà . 
 Àwọn tòde òní ńkọ́ ? 
 Òótọ́ ni pé ọ̀pọ̀ èèyàn mọ̀ pé iṣẹ́ ìwàásù tí àwa Ẹlẹ́rìí Jèhófà ń ṣe dára , pé ọmọlúwàbí sì ni wá , síbẹ̀ èyí tó pọ̀ jù nínú wọn ò ka ìkìlọ̀ Bíbélì àti ìhìn rere tá à ń wàásù sí . 
 Àwọn aládùúgbò , àwọn agbanisíṣẹ́ àtàwọn mọ̀lẹ́bí tí wọ́n ń kíyè sí àwọn Kristẹni tòótọ́ lè máa yìn wọ́n nítorí ìwà rere wọn àmọ́ wọ́n tún lè máa ṣàròyé pé , “ Ẹlẹ́rìí Jèhófà tí wọ́n jẹ́ ló bọ̀rọ̀ jẹ́ ! ” 
 Wọ́n ti gbàgbé pé ẹ̀mí Ọlọ́run tó ń darí àwọn Ẹlẹ́rìí ló jẹ́ kí wọ́n lè ní àwọn ànímọ́ bí ìfẹ́ , àlàáfíà , inú rere , ìwà rere , ìwà tútù , àti ìkóra - ẹni - níjàánu . 
 Ńṣe ló sì yẹ kí èyí túbọ̀ mú káwọn èèyàn máa kọbi ara sí ìwàásù àwọn Ẹlẹ́rìí . 
 Bí àpẹẹrẹ , nígbà kan , àwọn Ẹlẹ́rìí Jèhófà tó wà lórílẹ̀ - èdè Rọ́ṣíà ń kọ́ Gbọ̀ngàn Ìjọba kan . 
 Ọkùnrin kan tó yà síbi iṣẹ́ náà láti bá ọ̀kan lára àwọn tó ń ṣiṣẹ́ náà sọ̀rọ̀ sọ pé : “ Kàyéfì gbáà ló jẹ́ fún mi láti rí i pé kò sẹ́nì kankan tó ń mu sìgá láàárín yín , kò sí pé ẹnì kan ń bú ẹnì kejì , bẹ́ẹ̀ ni kò sí ẹni tó mutí yó ! 
 Ẹ jọ̀ọ́ , ṣé Ẹlẹ́rìí Jèhófà niyín ni ? ” 
 Òṣìṣẹ́ náà bi í pé : “ Tí n bá sọ fún ẹ pé a kì í ṣe Ẹlẹ́rìí Jèhófà , ṣé wàá gbà mí gbọ́ ? ” 
 Ọkùnrin náà fèsì lẹ́sẹ̀kẹsẹ̀ pé , “ Mi ò ní gbà ẹ́ gbọ́ o . ” 
 Ní ìlú mìíràn lórílẹ̀ - èdè Rọ́ṣíà yẹn kan náà , bí àwọn Ẹlẹ́rìí ṣe kọ́ Gbọ̀ngàn Ìjọba wọn látìbẹ̀rẹ̀ dé ìparí wú olórí ìlú náà lórí gan - an . 
 Ó sọ pé ojú kan náà lòun fi ń wo gbogbo àwọn ẹlẹ́sìn tẹ́lẹ̀ , àmọ́ lẹ́yìn tóun ti rí i pé àwọn Ẹlẹ́rìí Jèhófà kò ní ẹ̀mí ìmọtara - ẹni - nìkan , òun ò fojú kan náà wò wọ́n mọ́ . 
 Ìwọ̀nyí wulẹ̀ jẹ́ méjì lára ọ̀pọ̀ àpẹẹrẹ tó fi hàn pé àwọn èèyàn Jèhófà yàtọ̀ sáwọn tí kì í tẹ̀ lé ìlànà Bíbélì . 
 Ká tó lè la òpin ayé búburú yìí já , kí ló ṣe pàtàkì pé ká ṣe ? 
 “ Oníwàásù òdodo ” ni Nóà ní gbogbo apá ìgbẹ̀yìn “ ayé ìgbàanì ” tó ṣègbé sínú Ìkún Omi . 
 Bákan náà , láwọn ọjọ́ ìkẹyìn ètò àwọn nǹkan yìí , àwọn èèyàn Jèhófà ń jẹ́ káwọn èèyàn mọ àwọn ìlànà òdodo Ọlọ́run , wọ́n sì ń wàásù ìhìn rere fún wọn nípa ohun tí wọ́n lè ṣe láti wọnú ayé tuntun . 
 Ọlọ́run lo ọkọ̀ áàkì láti dáàbò bo Nóà àti ìdílé rẹ̀ tó jẹ́ olùbẹ̀rù Ọlọ́run . 
 Bákan náà , yóò dáàbò bo àwọn èèyàn lónìí nígbà ìparun ayé búburú yìí , àmọ́ wọ́n ní láti kọ́kọ́ ní ìgbàgbọ́ kí wọ́n sì dara pọ̀ mọ́ apá ti orí ilẹ̀ ayé lára ètò Jèhófà . 
 Ẹni Tó Bá Fẹ́ Rí Ìgbàlà Gbọ́dọ̀ Ní Ìgbàgbọ́ 
 9 , 10 . 
 Kí nìdí tá a fi ní láti ní ìgbàgbọ́ tá a bá fẹ́ la ìparun ayé Sátánì já ? 
 Kí lẹni tó bá fẹ́ rí ìgbàlà nígbà ìparun tó rọ̀ dẹ̀dẹ̀ sórí ayé tí Sátánì ń ṣàkóso yìí gbọ́dọ̀ ṣe ? 
 Ẹni náà gbọ́dọ̀ kọ́kọ́ mọ̀ pé òun nílò ààbò . 
 Lẹ́yìn náà , ó gbọ́dọ̀ ṣe ohun tó máa fi rí ààbò náà . 
 Nǹkan tara wọn làwọn tó wà nígbà ayé Nóà gbájú mọ́ , wọn ò gbà pé àwọn nílò ààbò nígbà ìparun tó rọ̀ dẹ̀dẹ̀ . 
 Ohun mìíràn tó kó bá wọn ni pé wọn ò nígbàgbọ́ nínú Ọlọ́run . 
 Àmọ́ , Nóà àti ìdílé rẹ̀ gbà pé àwọn nílò ààbò àti ìgbàlà . 
 Wọ́n tún ní ìgbàgbọ́ nínú Jèhófà Ọlọ́run , Ọba Aláṣẹ Ayé Àtọ̀run . 
 Àpọ́sítélì Pọ́ọ̀lù sọ pé : “ Láìsí ìgbàgbọ́ kò ṣeé ṣe láti [ wu Jèhófà ] dáadáa , nítorí ẹni tí ó bá ń tọ Ọlọ́run wá gbọ́dọ̀ gbà gbọ́ pé ó ń bẹ àti pé òun ni olùsẹ̀san fún àwọn tí ń fi taratara wá a . ” 
 Pọ́ọ̀lù tún sọ pé : “ Nípa ìgbàgbọ́ ni Nóà , lẹ́yìn fífún un ní ìkìlọ̀ àtọ̀runwá nípa àwọn ohun tí a kò tíì rí , fi ìbẹ̀rù Ọlọ́run hàn , ó sì kan ọkọ̀ áàkì fún ìgbàlà agbo ilé rẹ̀ ; àti nípasẹ̀ ìgbàgbọ́ yìí , ó dá ayé lẹ́bi , ó sì di ajogún òdodo tí ó wà ní ìbámu pẹ̀lú ìgbàgbọ́ . ” — Hébérù 11 : 6 , 7 . 
 Ẹ̀kọ́ wo la lè rí kọ nípa bí Jèhófà ṣe dáàbò bo àwọn ìránṣẹ́ rẹ̀ láyé ìgbàanì ? 
 Tá a bá fẹ́ kí Ọlọ́run dá wa sí nígbà ìparun ètò àwọn nǹkan ìsinsìnyí , àwọn nǹkan míì wà tá a ní láti ṣe yàtọ̀ sí pé ká kàn gbà gbọ́ pé ètò àwọn nǹkan yìí máa pa run . 
 A gbọ́dọ̀ ní ìgbàgbọ́ , ká sì máa lo àwọn ohun tí Ọlọ́run ti pèsè láti mú ká rí ìgbàlà . 
 Bẹ́ẹ̀ náà ló ṣe ṣe pàtàkì pé ká ní ìgbàgbọ́ nínú ẹbọ ìràpadà Jésù Kristi , Ọmọ Ọlọ́run . 
 Àmọ́ o , ká rántí pé àwọn tó wọnú ọkọ̀ áàkì tí Nóà kàn nìkan ló rí ìgbàlà nígbà Ìkún Omi . 
 Bẹ́ẹ̀ ló ṣe rí ní ilẹ̀ Ísírẹ́lì ìgbàanì tó jẹ́ pé ohun kan ṣoṣo tó ń dáàbò bo ẹni tó bá ṣèèṣì pààyàn ni pé kó sá lọ sí ọ̀kan lára àwọn ìlú ìsádi tàbí ìlú ààbò , kò sì gbọ́dọ̀ kúrò níbẹ̀ títí àlùfáà àgbà yóò fi kú . 
 Nígbà tí Jèhófà fi ìyọnu mẹ́wàá kọ lu Íjíbítì nígbà ayé Mósè , gbogbo àkọ́bí àwọn ọmọ Íjíbítì ló kú , àmọ́ nǹkan kan ò ṣe àkọ́bí àwọn ọmọ Ísírẹ́lì . 
 Kí nìdí tó fi rí bẹ́ẹ̀ ? 
 Ìdí ni pé Jèhófà ti sọ fún Mósè ṣáájú pé : “ Kí [ àwọn ọmọ Ísírẹ́lì ] mú lára ẹ̀jẹ̀ [ ọ̀dọ́ àgùntàn tí wọ́n fi ṣe Ìrékọjá ] , kí wọ́n sì fi wọ́n ara òpó méjèèjì ilẹ̀kùn àti apá òkè ẹnu ilẹ̀kùn àwọn ilé tí wọn yóò ti jẹ ẹ́ . . . . 
 Kí ẹnikẹ́ni nínú [ wọn ] má sì ṣe jáde ní ẹnu ọ̀nà ilé rẹ̀ títí di òwúrọ̀ . ” 
 Àkọ́bí ọmọ Ísírẹ́lì wo ló máa jẹ́ ṣàìgbọràn sí ìtọ́ni Ọlọ́run , kó wá jáde kúrò nínú ilé tí wọ́n ti wọ́n ẹ̀jẹ̀ sí ara òpó méjèèjì ilẹ̀kùn rẹ̀ àti sí apá òkè ẹnu ilẹ̀kùn ? 
 Ìbéèrè wo ló yẹ kí kálukú bi ara rẹ̀ , kí sì nìdí tó fi yẹ ká ṣe bẹ́ẹ̀ ? 
 Nítorí náà , ó yẹ kí kálukú ronú dáadáa nípa ipò tóun wà . 
 Ǹjẹ́ lóòótọ́ la wà nínú ibi tí Jèhófà ṣètò pé kó jẹ́ ibi ààbò fún wa nípa tẹ̀mí ? 
 Nígbà tí ìpọ́njú ńlá bá dé , omijé ayọ̀ yóò máa bọ́ lójú àwọn tí wọ́n wà nírú ibi ààbò yẹn , tí wọ́n á sì máa dúpẹ́ . 
 Àmọ́ , ńṣe làwọn yòókù máa ki ìka àbámọ̀ bọnu tí wọ́n á sì máa sunkún kíkorò . 
 Àwọn Àyípadà Tó Ń Wáyé Ní Ṣísẹ̀ - N - Tẹ̀lé Ń Múra Wa Sílẹ̀ fún Ìgbàlà 
 ( a ) Àǹfààní wo làwọn àyípadà tó ń wáyé nínú ètò Ọlọ́run ti ṣe ? 
 ( b ) Ṣàlàyé díẹ̀ lára àyípadà tó ti wáyé ní ṣísẹ̀ - n - tẹ̀lé . 
 Jèhófà ti mú kí àwọn àyípadà kan wáyé ní ṣísẹ̀ - n - tẹ̀lé nínú apá ti orí ilẹ̀ ayé lára ètò rẹ̀ . 
 Àwọn àyípadà yìí ti mú kí ètò tí Jèhófà ṣe láti dáàbò bò wá nípa tẹ̀mí dára sí i , ó ti mú kó dúró dáadáa , ó sì ti mú kó túbọ̀ lágbára . 
 Láti ọdún 1870 sí ọdún 1932 , ńṣe làwọn tó wà nínú ìjọ máa ń dìbò yan àwọn alàgbà àtàwọn díákónì . 
 Nígbà tó wá di ọdún 1932 , ètò Ọlọ́run ní kí ìjọ má dìbò yan àwọn alàgbà mọ́ , pé ìgbìmọ̀ iṣẹ́ ìsìn ni kí wọ́n máa dìbò yàn láti ran ẹni tí ètò Ọlọ́run yàn sípò gẹ́gẹ́ bí olùdarí iṣẹ́ ìsìn lọ́wọ́ . 
 Lọ́dún 1938 , ètò Ọlọ́run ṣètò bí a ó ṣe máa tẹ̀ lé ìlànà Ìwé Mímọ́ láti yan gbogbo ìránṣẹ́ nínú ìjọ . 
 Láti ọdún 1972 , tá a bá fẹ́ yan alàgbà àti ìránṣẹ́ iṣẹ́ òjíṣẹ́ nínú ìjọ , a óò kọ́kọ́ dámọ̀ràn wọn fún ètò Ọlọ́run , tí ètò Ọlọ́run bá sì fọwọ́ sí i , wọ́n á fi lẹ́tà tá a fi yàn wọ́n sípò lọ́nà tó bá ìlànà Ìwé Mímọ́ mu ránṣẹ́ sí ìjọ . 
 Gbogbo èyí jẹ́ lábẹ́ ìdarí Ìgbìmọ̀ Olùdarí àwọn Ẹlẹ́rìí Jèhófà . 
 Bọ́dún ṣe ń gorí ọdún , iṣẹ́ Ìgbìmọ̀ Olùdarí ń pọ̀ sí i , ọ̀pọ̀lọpọ̀ àyípadà ló sì ń wáyé láti mú kí iṣẹ́ wọn rọrùn sí i . 
 Ètò ìdálẹ́kọ̀ọ́ wo ló bẹ̀rẹ̀ lọ́dún 1959 ? 
 Àgbéyẹ̀wò kínníkínní tó wáyé lórí Sáàmù 45 : 16 lọ́dún 1950 ló mú ká bẹ̀rẹ̀ ètò ìdálẹ́kọ̀ọ́ kan tá a ṣì ń ṣe títí dòní . 
 Ẹsẹ Bíbélì náà sọ pé : “ Ní ipò àwọn baba ńlá rẹ ni àwọn ọmọkùnrin rẹ yóò wà , àwọn tí ìwọ yóò yàn ṣe olórí ní gbogbo ilẹ̀ ayé . ” 
 Àwọn alàgbà tí wọ́n ń mú ipò iwájú nínú ìjọ nísinsìnyí ń gba ìdálẹ́kọ̀ọ́ lórí iṣẹ́ Ọlọ́run tí wọ́n ń ṣe nísinsìnyí àtèyí tí wọ́n máa ṣe lẹ́yìn Amágẹ́dọ́nì . 
 Ọdún 1959 ni Ilé Ẹ̀kọ́ Iṣẹ́ Òjíṣẹ́ Ìjọba , tí à ń pè ní Ilé Ẹ̀kọ́ Àwọn Alàgbà àti Ìránṣẹ́ Iṣẹ́ Òjíṣẹ́ lónìí , bẹ̀rẹ̀ . 
 Nígbà yẹn lọ́hùn - ún , àwọn ìránṣẹ́ ìjọ nìkan , ìyẹn àwọn tá à ń pè ní alága àwọn alábòójútó báyìí , ló ń gba ìdálẹ́kọ̀ọ́ yìí fún oṣù kan . 
 Àmọ́ ní báyìí , ètò Ọlọ́run ti ṣètò ilé ẹ̀kọ́ yìí fún gbogbo àwọn alàgbà àti ìránṣẹ́ iṣẹ́ òjíṣẹ́ . 
 Lẹ́yìn táwọn arákùnrin wọ̀nyí bá ti gba ìdálẹ́kọ̀ọ́ tán , wọ́n á wá mú ipò iwájú nínú dídá ọ̀kọ̀ọ̀kan Ẹlẹ́rìí Jèhófà tó wà nínú ìjọ wọn lẹ́kọ̀ọ́ . 
 Nípa báyìí , ìdálẹ́kọ̀ọ́ yìí yóò ran gbogbo àwọn ará lọ́wọ́ nípa tẹ̀mí , yóò sì jẹ́ kí wọ́n túbọ̀ jáfáfá lẹ́nu iṣẹ́ wíwàásù ìhìn rere Ìjọba Ọlọ́run . — Máàkù 13 : 10 . 
 Ọ̀nà méjì wo la gbà ń mú kí ìjọ Ọlọ́run wà ní mímọ́ ? 
 Àwọn ohun kan wà táwọn tó bá fẹ́ di ara ìjọ Ọlọ́run ní láti ṣe . 
 Gẹ́gẹ́ bó ṣe yẹ kó rí , a kì í gba àwọn tó jẹ́ olùyọṣùtì lóde òní láyè láti di ara ìjọ Ọlọ́run , gẹ́gẹ́ bí wọn ò ṣe gbà wọ́n láyè láti wọnú ọkọ̀ áàkì tí Nóà kàn . 
 Ní pàtàkì láti ọdún 1952 , àwa Ẹlẹ́rìí Jèhófà ti túbọ̀ kọ́wọ́ ti ètò kan tó máa jẹ́ kí ìjọ wà ní mímọ́ , ìyẹn yíyọ àwọn ẹlẹ́ṣẹ̀ aláìronúpìwàdà lẹ́gbẹ́ . 
 Àmọ́ ṣá o , a máa ń fi ìfẹ́ ran àwọn ẹlẹ́ṣẹ̀ tó ronú pìwà dà lóòótọ́ lọ́wọ́ kí wọ́n lè ‘ ṣe ipa ọ̀nà títọ́ fún ẹsẹ̀ wọn . ’ — Hébérù 12 : 12 , 13 ; Òwe 28 : 13 ; Gálátíà 6 : 1 . 
 Ipò wo làwọn èèyàn Jèhófà wà nípa tẹ̀mí ? 
 Kò yani lẹ́nu bí àwọn èèyàn Jèhófà ṣe ní ọrọ̀ tẹ̀mí , kì í sì í ṣe pé ó ṣàdédé rí bẹ́ẹ̀ o . 
 Jèhófà ti gbẹnu wòlíì Aísáyà sọ ọ́ tẹ́lẹ̀ pé : “ Wò ó ! 
 Àwọn ìránṣẹ́ tèmi yóò jẹun , ṣùgbọ́n ebi yóò pa ẹ̀yin . 
 Wò ó ! 
 Àwọn ìránṣẹ́ tèmi yóò mu , ṣùgbọ́n òùngbẹ yóò gbẹ ẹ̀yin . 
 Wò ó ! 
 Àwọn ìránṣẹ́ tèmi yóò yọ̀ , ṣùgbọ́n ojú yóò ti ẹ̀yin . 
 Wò ó ! 
 Àwọn ìránṣẹ́ tèmi yóò fi ìdùnnú ké jáde nítorí ipò rere ọkàn - àyà , ṣùgbọ́n ẹ̀yin yóò kígbe ẹkún nítorí ìrora ọkàn - àyà , ẹ ó sì hu nítorí ìrẹ̀wẹ̀sì tí ó bùáyà . ” 
 Lóòrèkóòrè ni Jèhófà ń pèsè ọ̀pọ̀ yanturu oúnjẹ tẹ̀mí tó dọ́ṣọ̀ fún wa lákòókò tó bá a mu wẹ́kú ká lè lágbára nípa tẹ̀mí . — Mátíù 24 : 45 . 
 Múra Sílẹ̀ Kó O Lè Rí Ìgbàlà 
 Kí ni yóò ràn wá lọ́wọ́ láti múra sílẹ̀ fún ìgbàlà ? 
 Ju ti ìgbàkígbà rí lọ , ìsinsìnyí gan - an ni àkókò tó yẹ ká máa “ gba ti ara wa rò lẹ́nì kìíní - kejì láti ru ara wa sókè sí ìfẹ́ àti sí àwọn iṣẹ́ àtàtà , kí a má máa kọ ìpéjọpọ̀ ara wa sílẹ̀ , bí àwọn kan ti ní àṣà náà , ṣùgbọ́n kí a máa fún ara wa ní ìṣírí lẹ́nì kìíní - kejì . ” 
 Tá a bá ń kẹ́gbẹ́ pọ̀ déédéé pẹ̀lú ọ̀kan lára ìjọ àwọn Ẹlẹ́rìí Jèhófà tó lé ní ẹgbẹ̀rún méjìdínlọ́gọ́rùn - ún [ 98,000 ] , tá a sì ń kópa déédéé nínú ìgbòkègbodò ìjọ , èyí yóò ràn wá lọ́wọ́ láti múra sílẹ̀ fún ìgbàlà . 
 Àwọn onígbàgbọ́ bíi tiwa yóò máa tì wá lẹ́yìn bá a ṣe ń sapá láti fi “ àkópọ̀ ìwà tuntun ” hàn , tá a sì ń sa gbogbo ipá wa láti jẹ́ káwọn èèyàn mọ ètò tí Jèhófà ti ṣe fún ìgbàlà . — Éfésù 4 : 22 - 24 ; Kólósè 3 : 9 , 10 ; 1 Tímótì 4 : 16 . 
 Kí nìdí tó o fi pinnu láti túbọ̀ fara mọ́ ìjọ Ọlọ́run ? 
 Sátánì àti ayé búburú rẹ̀ ń sapá lójú méjèèjì láti fẹ̀tàn mú wa kúrò nínú ìjọ Ọlọ́run . 
 Àmọ́ , a lè dúró gbọn - in nínú ìjọ Ọlọ́run ká sì la ìparun tó ń bọ̀ sórí ètò àwọn nǹkan ìsinsìnyí já . 
 Ǹjẹ́ kí ìfẹ́ tá a ní fún Jèhófà àti ẹ̀mí ìmoore tá a ní fún àwọn nǹkan tó ń fi ìfẹ́ pèsè mú ká túbọ̀ pinnu láti má ṣe jẹ́ kí Sátánì rí wa mú . 
 Àṣàrò tá a bá ń ṣe lórí ìbùkún tá a ní nísinsìnyí yóò jẹ́ ká lè dúró gbágbáágbá ti ìpinnu wa . 
 A óò jíròrò díẹ̀ lára ìbùkún wọ̀nyí nínú àpilẹ̀kọ tó kàn . 
 Kí Ni Ìdáhùn Rẹ ? 
 • Báwo lohun tó ń ṣẹlẹ̀ lákòókò tiwa yìí ṣe bá ti ìgbà ayé Nóà mu ? 
 • Kí ló ṣe pàtàkì ká ní tá a bá fẹ́ rí ìgbàlà ? 
 • Àwọn àyípadà tó ń wáyé ní ṣísẹ̀ - n - tẹ̀lé wo ló ń mú kí ètò tí Jèhófà ṣe láti dáàbò bò wá túbọ̀ lágbára ? 
 • Báwo ni kálukú wa ṣe lè múra sílẹ̀ ká lè rí ìgbàlà ? 
 [ Àwòrán tó wà ní ojú ìwé 22 ] 
 Àwọn èèyàn tó wà nígbà ayé Nóà kò kọbi ara sí ohun tí Nóà ń ṣe 
 [ Àwòrán tó wà ní ojú ìwé 23 ] 
 Ó ṣe pàtàkì gan - an pé ká kọbi ara sí ìkìlọ̀ Ọlọ́run 
 [ Àwòrán tó wà ní ojú ìwé 24 ] 
 Kí nìdí tí ètò Ọlọ́run fi ṣètò Ilé Ẹ̀kọ́ Àwọn Alàgbà àti Ìránṣẹ́ Iṣẹ́ Òjíṣẹ́ ? 
 [ Àwòrán tó wà ní ojú ìwé 25 ] 
 Àkókò tá a wà yìí gan - an ló yẹ ká túbọ̀ fara mọ́ ìjọ Ọlọ́run 
 Ayọ̀ Tó Wà Nínú Rírìn Nínú Ìwà Títọ́ 
 “ Ìbùkún Jèhófà — èyíinì ni ohun tí ń sọni di ọlọ́rọ̀ , kì í sì í fi ìrora kún un . ” — ÒWE 10 : 22 . 
 1 , 2 . 
 Kí nìdí tí kò fi yẹ ká jẹ́ kí ìrònú nípa ọjọ́ iwájú gbà wá lọ́kàn ju bó ṣe yẹ ? 
 Ọ̀MỌ̀RÀN ọmọ Amẹ́ríkà kan sọ pé : “ Téèyàn bá ti ń ronú jù nípa ọjọ́ iwájú , èèyàn ò ní lè rí àǹfààní tóun ní nísinsìnyí . ” 
 Bí ọ̀rọ̀ àwọn ọmọdé ṣe rí nìyẹn . 
 Ohun tí wọ́n máa ṣe nígbà tí wọ́n bá dàgbà máa ń gbà wọ́n lọ́kàn débi pé wọn kì í rántí pé ìgbà ọmọdé ní àǹfààní tirẹ̀ . 
 Tí wọ́n bá wá dàgbà tán , á máa ká wọn lára pé àwọn ì bá mọ̀ káwọn ti gbádùn ìgbà ọmọdé àwọn dáadáa . 
 Àwọn olùjọsìn Jèhófà pàápàá máa ń ronú jù nípa ọjọ́ iwájú nígbà míì . 
 Ẹ wo àwọn àpẹẹrẹ wọ̀nyí . 
 Ara àwa Ẹlẹ́rìí Jèhófà ti wà lọ́nà láti rí ìmúṣẹ ìlérí tí Ọlọ́run ṣe pé òun máa sọ ayé yìí di Párádísè . 
 À ń fojú sọ́nà fún ìgbà tí àìsàn , ọjọ́ ogbó , ìrora , àti ìyà kò ní sí mọ́ . 
 Kò burú láti máa fojú sọ́nà fún àwọn nǹkan wọ̀nyẹn , àmọ́ tí àwọn ìbùkún nípa tara tí a ó ní lọ́jọ́ iwájú bá gbà wá lọ́kàn débi pé a ò tiẹ̀ ronú nípa àwọn ìbùkún tẹ̀mí tá a ní nísinsìnyí ńkọ́ ? 
 Ìyẹn á mà burú o ! 
 Ká tó mọ̀ , a lè bẹ̀rẹ̀ sí í rẹ̀wẹ̀sì tàbí kí ‘ ọkàn - àyà wa máa ṣàìsàn nítorí ìfojúsọ́nà tó sún síwájú ’ kọjá ìgbà tá a ń retí . 
 Onírúurú ìṣòro tá à ń rí nígbèésí ayé lè mú kí gbogbo nǹkan tojú sú wa tàbí kó tiẹ̀ mú ká kárí sọ . 
 Dípò ká máa fàyà rán irú ipò tí kò bára dé bẹ́ẹ̀ , a lè bẹ̀rẹ̀ sí í ṣàròyé . 
 Bẹ́ẹ̀ sì rèé , tó bá jẹ́ pé ńṣe là ń ronú nípa àwọn ìbùkún tá a ní nísinsìnyí tá a sì mọrírì wọn , gbogbo nǹkan wọ̀nyẹn ò ní ṣẹlẹ̀ sí wa . 
 Kí la máa jíròrò nínú àpilẹ̀kọ yìí ? 
 Òwe 10 : 22 sọ pé : “ Ìbùkún Jèhófà - èyíinì ni ohun tí ń sọni di ọlọ́rọ̀ , kì í sì í fi ìrora kún un . ” 
 Ǹjẹ́ ọrọ̀ tẹ̀mí tí àwa ìránṣẹ́ Jèhófà ní lóde òní kò tó ohun tó yẹ kó máa múnú wa dùn ? 
 Ẹ jẹ́ ká gbé díẹ̀ yẹ̀ wò lára ọ̀pọ̀ nǹkan tá à ń gbádùn nínú ìjọsìn wa tó mú ká jẹ́ ọlọ́rọ̀ nípa tẹ̀mí , ká sì rí ire tó ń ṣe fún wa lẹ́ni kọ̀ọ̀kan . 
 Tá a bá ń ronú lórí àwọn ìbùkún tí Jèhófà ti rọ̀jò sórí ‘ àwọn olódodo tó ń rìn nínú ìwà títọ́ , ’ yóò mú ká túbọ̀ rọ̀ mọ́ ìpinnu wa láti máa fi ayọ̀ sin Baba wa ọ̀run nìṣó . — Òwe 20 : 7 . 
 ‘ Àwọn Ìbùkún Tí Ń Sọni Di Ọlọ́rọ̀ ’ Nísinsìnyí 
 4 , 5 . 
 Ẹ̀kọ́ Bíbélì wo ló wù ọ́ jù lọ , kí sì nìdí tó fi rí bẹ́ẹ̀ ? 
 A lóye àwọn ẹ̀kọ́ Bíbélì dáadáa . 
 Àwọn oníṣọ́ọ̀ṣì ń sọ pé àwọn gba Bíbélì gbọ́ , àmọ́ wọn ò fohùn ṣọ̀kan nípa ohun tí Bíbélì fi kọ́ni . 
 Kódà àwọn tí wọ́n jọ wà nínú ẹ̀sìn kan náà pàápàá ò fohùn ṣọ̀kan lórí àwọn ohun tí Ìwé Mímọ fi kọ́ni gan - an . 
 Ẹ ò rí i pé àwa ìránṣẹ́ Jèhófà yàtọ̀ pátápátá sí wọn ! 
 Bí orílẹ̀ - èdè àti àṣà ìbílẹ̀ wa tiẹ̀ yàtọ̀ síra , gbogbo wa la jọ ń jọ́sìn Ọlọ́run tá a mọ orúkọ rẹ̀ . 
 Ọlọ́run yìí kì í sì í ṣe ọlọ́run mẹ́talọ́kan táwọn èèyàn gbà pé ó jẹ́ àdììtú . 
 A tún mọ̀ pé ọ̀rọ̀ nípa ipò Ọlọ́run gẹ́gẹ́ bí ọba aláṣẹ , tó jẹ́ ọ̀ràn pàtàkì , máa tó yanjú , jíjẹ́ tá a bá sì jẹ́ olóòótọ́ sí Ọlọ́run ni kálukú wa yóò fi ṣe ipa tirẹ̀ nínú ọ̀ràn náà . 
 A mọ ipò táwọn òkú wà , a ò sì sí lára àwọn tó ń bẹ̀rù nítorí ohun tí ọ̀pọ̀ èèyàn ń sọ , pé Ọlọ́run máa dá àwọn èèyàn lóró nínú iná ọ̀run àpáàdì tàbí pé ó máa sọ wọ́n sí pọ́gátórì . — Oníwàásù 9 : 5 , 10 . 
 Yàtọ̀ síyẹn , inú wa dùn láti mọ̀ pé àwa ẹ̀dá èèyàn ò ṣàdédé wà lórí ilẹ̀ ayé bí àwọn ẹlẹ́kọ̀ọ́ ẹfolúṣọ̀n ṣe ń sọ . 
 Dípò ìyẹn , Ọlọ́run ló dá wa , ńṣe ló sì dá wa ní àwòrán rẹ̀ . 
 Onísáàmù kan kọrin sí Ọlọ́run rẹ̀ pé : “ Èmi yóò gbé ọ lárugẹ , nítorí pé lọ́nà amúnikún - fún - ẹ̀rù ni a ṣẹ̀dá mi tìyanu - tìyanu . 
 Àgbàyanu ni àwọn iṣẹ́ rẹ , bí ọkàn mi ti mọ̀ dáadáa . ” — Sáàmù 139 : 14 . 
 6 , 7 . 
 Àwọn àyípadà wo lo ti ṣe nínú ìgbésí ayé rẹ tàbí èyí tó o rí táwọn mìíràn ṣe tó ti mérè wá ? 
 A bọ́ nínú ìwà àti ìṣe tó ń ṣàkóbá fúnni . 
 Gbogbo ìgbà ni wọ́n máa ń sọ ọ́ lórí rédíò , tẹlifíṣọ̀n àti nínú ìwé ìròyìn pé sìgá mímu , ọtí àmujù , àti ìṣekúṣe ń ṣàkóbá fúnni . 
 Àmọ́ ọ̀pọ̀ èèyàn ló kọ etí ikún sí ìkìlọ̀ wọ̀nyí . 
 Kí lẹni tó jẹ́ olóòótọ́ ọkàn máa ń ṣe nígbà tó bá kẹ́kọ̀ọ́ pé Ọlọ́run tòótọ́ kórìíra irú ìwà wọ̀nyẹn , àti pé inú rẹ̀ kò dùn sáwọn tó ń hu irú ìwà bẹ́ẹ̀ ? 
 Họ́wù , ńṣe nírú ẹni bẹ́ẹ̀ máa ń dẹ́kun híhu irú ìwà wọ̀nyẹn ! 
 Lóòótọ́ , ohun tó mú kí irú ẹni bẹ́ẹ̀ ṣe ìyípadà ni pé ó fẹ́ múnú Jèhófà Ọlọ́run dùn , àmọ́ àwọn èrè kan wà tó máa jẹ , ìyẹn ni ìlera tó dára àti ìbàlẹ̀ ọkàn . 
 Ó máa ń ṣòro gan - an fún ọ̀pọ̀ èèyàn láti jáwọ́ nínú ìwàkiwà tó ti mọ́ wọn lára . 
 Síbẹ̀ , ẹgbẹẹgbẹ̀rún èèyàn ló ń jáwọ́ nínú ìwàkiwà lọ́dọọdún . 
 Wọ́n ń ya ara wọn sí mímọ́ fún Jèhófà , wọ́n sì ń ṣe ìrìbọmi láti jẹ́ kí gbogbo èèyàn mọ̀ pé àwọn ti jáwọ́ pátápátá nínú àwọn ìwà tínú Ọlọ́run ò dùn sí . 
 Ẹ ò rí i pé ìṣírí ńlá lèyí jẹ́ fún gbogbo wa ! 
 Ńṣe ni ìgbésẹ̀ tí wọ́n ń gbé yẹn ń mú ká túbọ̀ rọ̀ mọ́ ìpinnu wa pé a ò ní di ẹrú ẹ̀ṣẹ̀ àtàwọn ìwà tó ń ṣàkóbá fúnni . 
 Ìmọ̀ràn Bíbélì wo ló ń mú kí ìdílé láyọ̀ ? 
 A mọ ohun tó lè jẹ́ ká ní ìdílé aláyọ̀ . 
 Ní ọ̀pọ̀ orílẹ̀ - èdè , ńṣe ni ìdílé àwọn èèyàn ń tú ká . 
 Ọ̀pọ̀ tọkọtaya ló ti jáwèé fúnra wọn , tí wọ́n sì fi àwọn ọmọ wọn sílẹ̀ nínú ẹ̀dùn ọkàn . 
 Láwọn orílẹ̀ - èdè kan nílẹ̀ Yúróòpù , ká sọ pé ọgọ́rùn - ún ni gbogbo ìdílé tó wà níbẹ̀ , nǹkan bí ogún nínú wọn ló jẹ́ ìdílé olóbìí kan . 
 Báwo ni Jèhófà ṣe ràn wá lọ́wọ́ láti máa rìn nínú ìwà títọ́ tó bá dọ̀rọ̀ ìdílé ? 
 Jọ̀wọ́ ka Éfésù orí karùn - ún ẹsẹ kejìlélógún sí orí kẹfà ẹsẹ ìkẹrin , kó o wá fiyè sí ìmọ̀ràn rere tí Ọ̀rọ̀ Ọlọ́run fún àwọn ọkọ , àwọn aya , àtàwọn ọmọ . 
 Tí ọkọ àti aya bá ń tẹ̀ lé ìmọ̀ràn tó wà nínú àwọn ẹsẹ yẹn àtèyí tó wà níbòmíràn nínú Ìwé Mímọ́ , wọ́n á gbádùn ìgbéyàwó wọn , ìmọ̀ràn yẹn yóò sì ràn wọ́n lọ́wọ́ láti tọ́ àwọn ọmọ wọn bó ṣe yẹ , yóò sì jẹ́ kí wọ́n lè ní ìdílé aláyọ̀ . 
 Ǹjẹ́ ìbùkún yìí ò tó ohun tó ń múnú èèyàn dùn ? 
 9 , 10 . 
 Báwo ni ohun tá à ń retí lọ́jọ́ iwájú ṣe yàtọ̀ sí tàwọn èèyàn ayé ? 
 Ó dá wa lójú pé àwọn ìṣòro ayé máa tó dópin . 
 Pẹ̀lú gbogbo ìtẹ̀síwájú nínú ìmọ̀ sáyẹ́ǹsì àti ìmọ̀ iṣẹ́ ẹ̀rọ , àti bí àwọn aṣáájú ayé kan ṣe ń sa gbogbo ipá wọn , àwọn ìṣòro ńlá tó wà nínú ayé kò tíì yanjú síbẹ̀ . 
 Ọ̀gbẹ́ni Klaus Schwab tí í ṣe olùdásílẹ̀ Àpérò Lórí Ètò Ọrọ̀ Ajé Àgbáyé sọ lẹ́nu àìpẹ́ yìí pé “ àwọn ìṣòro ayé ń pọ̀ sí i , àmọ́ kò fi bẹ́ẹ̀ sí àkókò mọ́ láti yanjú wọn . ” 
 Ó sọ̀rọ̀ nípa “ àwọn ewu tó dojú kọ gbogbo orílẹ̀ - èdè ayé , ìyẹn àwọn ewu bíi ìpániláyà , ìbàyíkájẹ́ àti ìṣòro ọrọ̀ ajé . ” 
 Ní ìparí ọ̀rọ̀ rẹ̀ , Schwab sọ pé : “ Ìsinsìnyí gan - an ni àkókò tó yẹ kí gbogbo ayé fọwọ́ sowọ́ pọ̀ kí wọ́n sì gbé ìgbésẹ̀ kánkán láti yanjú àwọn ìṣòro ayé . ” 
 Bá a ṣe túbọ̀ ń wọnú ọ̀rúndún kọkànlélógún yìí , kò sí àmì pé nǹkan máa sàn lọ́jọ́ iwájú . 
 Ẹ wo bó ṣe múnú wa dùn tó láti mọ̀ pé Jèhófà ti ṣe ètò kan láti yanjú gbogbo ìṣòro ẹ̀dá èèyàn ! 
 Ètò náà ni Ìjọba Ọlọ́run tí Mèsáyà máa jẹ́ alákòóso rẹ̀ . 
 Ọlọ́run tòótọ́ yóò lo ìjọba yìí láti “ mú kí ogun kásẹ̀ nílẹ̀ , ” àti láti mú kí “ ọ̀pọ̀ yanturu àlàáfíà ” wà lórí ilẹ̀ ayé . 
 Jésù Kristi , ẹni tí Ọlọ́run fi jẹ ọba ìjọba náà yóò ‘ dá àwọn òtòṣì , àwọn tí ìṣẹ́ ń ṣẹ́ , àtàwọn ẹni rírẹlẹ̀ nídè kúrò lọ́wọ́ ìnilára àti lọ́wọ́ ìwà ipá . ’ 
 Lábẹ́ ìjọba Jésù , oúnjẹ á pọ̀ lọ súà . 
 Jèhófà “ yóò sì nu omijé gbogbo nù kúrò ní ojú [ wa ] , ikú kì yóò sì sí mọ́ , bẹ́ẹ̀ ni kì yóò sí ọ̀fọ̀ tàbí igbe ẹkún tàbí ìrora mọ́ . 
 Àwọn ohun àtijọ́ ti kọjá lọ . ” 
 Ìjọba yẹn ti bẹ̀rẹ̀ lọ́run kò sì ní pẹ́ gbé ìgbésẹ̀ láti yanjú gbogbo ìṣòro tó wà lórí ilẹ̀ ayé . — Dáníẹ́lì 2 : 44 ; Ìṣípayá 11 : 15 . 
 11 , 12 . ( a ) Ǹjẹ́ ìlépa fàájì lè jẹ́ kéèyàn ní ayọ̀ tó wà títí lọ ? 
 Ṣàlàyé . ( b ) Kí ló ń jẹ́ kéèyàn ní ojúlówó ayọ̀ ? 
 A mọ ohun tó ń jẹ́ kéèyàn ní ojúlówó ayọ̀ . 
 Kí ló ń jẹ́ kéèyàn ní ojúlówó ayọ̀ gan - an ? 
 Ọkùnrin kan tó jẹ́ afìṣemọ̀rònú ẹ̀dá sọ pé ohun mẹ́ta ló ń jẹ́ kéèyàn láyọ̀ . 
 Àwọn ni fàájì , kọ́wọ́ má dilẹ̀ ( irú bíi kéèyàn máa ṣiṣẹ́ tàbí kéèyàn máa bójú tó ìdílé ) , àti kéèyàn máa ṣe ohun tó nítumọ̀ ( ìyẹn ohun tó máa ṣe àwọn ẹlòmíì láǹfààní ) . 
 Ọkùnrin yìí sọ pé èyí tí kò fi bẹ́ẹ̀ ṣe pàtàkì nínú mẹ́tẹ̀ẹ̀ta ni fàájì , ó wá sọ pé : “ Ọ̀rọ̀ ńlá lọ̀rọ̀ yìí o nítorí pé fàájì lohun tí ọ̀pọ̀ èèyàn ń lépa . ” 
 Kí ni Bíbélì sọ nípa ọ̀rọ̀ yìí ? 
 Sólómọ́nì ọba Ísírẹ́lì ìgbàanì sọ pé : “ Èmi , àní èmi , sọ nínú ọkàn - àyà mi pé : ‘ Wá nísinsìnyí , jẹ́ kí n fi ayọ̀ yíyọ̀ dán ọ wò . 
 Pẹ̀lúpẹ̀lù , rí ohun rere . ’ 
 Sì wò ó ! 
 asán ni èyíinì pẹ̀lú . 
 Mo sọ fún ẹ̀rín pé : ‘ Ìsínwín ! ’ 
 àti fún ayọ̀ yíyọ̀ pé : ‘ Kí ni eléyìí ń ṣe ? ’ ” 
 Tá a bá fi ojú ohun tí Ìwé Mímọ́ sọ wò ó , a óò rí i pé ayọ̀ téèyàn ń rí nínú fàájì kì í pẹ́ lọ títí . 
 Iṣẹ́ ṣíṣe wá ńkọ́ ? 
 Iṣẹ́ tó nítumọ̀ jù lọ là ń ṣe , ìyẹn iṣẹ́ wíwàásù Ìjọba Ọlọ́run àti sísọ àwọn èèyàn di ọmọ ẹ̀yìn . 
 Iṣẹ́ sísọ ọ̀rọ̀ ìgbàlà tó wà nínú Bíbélì fáwọn èèyàn jẹ́ iṣẹ́ tó lè yọrí sí ìgbàlà àwa fúnra wa àti tàwọn tó ń fetí sí wa . 
 Àwa tá a jẹ́ “ alábàáṣiṣẹ́pọ̀ pẹ̀lú Ọlọ́run ” ń rí i pé “ ayọ̀ púpọ̀ wà nínú fífúnni ju èyí tí ó wà nínú rírígbà lọ . ” 
 Ńṣe ni iṣẹ́ yìí ń jẹ́ kí ayé wa túbọ̀ nítumọ̀ , ó sì ń jẹ́ kí Ẹlẹ́dàá rí èsì fún Sátánì Èṣù tó ń ṣáátá rẹ̀ . 
 Bẹ́ẹ̀ ni o , Jèhófà jẹ́ ká mọ̀ pé ìfọkànsin Ọlọ́run ló ń jẹ́ kéèyàn ní ojúlówó ayọ̀ tó wà títí lọ . — 1 Tímótì 4 : 8 . 
 ( a ) Kí làwọn àǹfààní tó wà ní Ilé Ẹ̀kọ́ Ìjọba Ọlọ́run tó yẹ kó máa múnú wa dùn ? 
 ( b ) Àǹfààní wo ni Ilé Ẹ̀kọ́ Ìjọba Ọlọ́run ti ṣe fún ọ ? 
 A ní ètò ìdálẹ́kọ̀ọ́ tó ṣe pàtàkì tó sì ṣàǹfààní . 
 Alàgbà ni Gerhard nínú ọ̀kan lára ìjọ àwọn Ẹlẹ́rìí Jèhófà . 
 Ó rántí ìgbà tó jẹ́ ọ̀dọ́ , ó ní : “ Nígbà tí mo ṣì kéré , mo ní ìṣòro ọ̀rọ̀ sísọ . 
 Tó bá ti di pé nǹkan ga mí lára , mi kì í lè sọ̀rọ̀ kó já gaara , màá wá bẹ̀rẹ̀ sí í kólòlò . 
 Èyí jẹ́ kí n máa wo ara mi pé mi ò já mọ́ nǹkan kan , ó sì máa ń kó ìrẹ̀wẹ̀sì bá mi . 
 Àwọn òbí mi fi mí sílé ẹ̀kọ́ tí màá ti kọ́ béèyàn ṣe ń sọ̀rọ̀ dáadáa àmọ́ pàbó ló já sí . 
 Ahọ́n mi kọ́ ló níṣòro , ohun tí mò ń rò ni ìṣòro mi . 
 Àmọ́ , ohun àgbàyanu kan wà tí Jèhófà ti pèsè , ìyẹn ni Ilé Ẹ̀kọ́ Ìjọba Ọlọ́run . 
 Ilé ẹ̀kọ́ yìí jẹ́ kí n ní ìgboyà . 
 Mo sì gbìyànjú láti máa fi àwọn nǹkan tí mò ń kọ́ dánra wò . 
 Bí ìṣòro mi mà ṣe yanjú nìyẹn o ! 
 Mo wá dẹni tí ọ̀rọ̀ yọ̀ mọ́ lẹ́nu , ìrẹ̀wẹ̀sì mi fò lọ , mo tún nígboyà láti máa wàásù lóde ẹ̀rí . 
 Ní báyìí , mo ti ń sọ àsọyé nípàdé . 
 Mó dúpẹ́ mo tún ọpẹ́ dá lọ́wọ́ Jèhófà , ẹni tó lo ilé ẹ̀kọ́ yìí láti mú kí ayé mi dára sí i . ” 
 Ǹjẹ́ bí Jèhófà ṣe ń dá wa lẹ́kọ̀ọ́ láti ṣe iṣẹ́ rẹ̀ ò tó ohun tó ń múnú ẹni dùn ? 
 14 , 15 . 
 Ìrànlọ́wọ́ wo ló wà lárọ̀ọ́wọ́tó lákòókò ìdààmú ? 
 Mú àpẹẹrẹ kan wá . 
 A ní àjọṣe tímọ́tímọ́ pẹ̀lú Jèhófà , a sì ń rí ìrànlọ́wọ́ látọ̀dọ̀ ẹgbẹ́ ará tó kárí ayé tó sì wà níṣọ̀kan . 
 Nígbà tí arábìnrin kan tórúkọ rẹ̀ ń jẹ́ Katrin tó ń gbé nílẹ̀ Jámánì gbọ́ nípa ìmìtìtì ilẹ̀ àti omíyalé tó wáyé ní gúúsù ìlà oòrùn Éṣíà , ìdààmú bá a gidigidi . 
 Ọmọ arábìnrin yìí lọ sórílẹ̀ - èdè Táíláǹdì lákòókò tí jàǹbá yìí wáyé . 
 Fún odindi ọjọ́ kan àti wákàtí mẹ́jọ , arábìnrin yìí ò mọ̀ bóyá ọmọ òun ṣì wà láàyè tàbí ó wà lára àwọn tó fara pa tàbí àwọn tó ti kú tí iye wọn ń lé sí i ṣáá . 
 Ọkàn Katrin balẹ̀ gan - an nígbà tí wọ́n sọ fún un lórí tẹlifóònù pé kò sí nǹkan kan tó ṣe ọmọbìnrin rẹ̀ ! 
 Kí ló ran Katrin lọ́wọ́ ní gbogbo àkókò tó fi wà nínú ìdààmú ? 
 Ó sọ pé : “ Ó fẹ́rẹ̀ẹ́ jẹ́ pé gbogbo àkókò yẹn ni mo fi ń gbàdúrà sí Jèhófà . 
 Mo ṣàkíyèsí pé àdúrà tí mò ń gbà ló ń fún mi lókun àti ìbàlẹ̀ ọkàn ní gbogbo àkókò yẹn . 
 Yàtọ̀ síyẹn , àwọn arákùnrin àtàwọn arábìnrin onífẹ̀ẹ́ ò yéé wá sọ́dọ̀ mi , wọn ò fi mí sílẹ̀ . ” 
 Ẹ ò rí i pé nǹkan ì bá nira fún un jùyẹn lọ tí kì í bá ṣe àdúrà tó ń gbà sí Jèhófà àti àwọn ará tí wọ́n dúró tì í ! 
 Àjọṣe tímọ́tímọ́ tá a ní pẹ̀lú Jèhófà àti Ọmọ rẹ̀ àti ìfararora pẹ̀lú àwọn ará jẹ́ ìbùkún àrà ọ̀tọ̀ tó ṣeyebíye tí kò yẹ ká fọwọ́ yẹpẹrẹ mú . 
 Sọ ìrírí kan tó fi bí ìrètí àjíǹde ṣe ṣe pàtàkì tó hàn . 
 A ní ìrètí láti padà rí àwọn èèyàn wa tí wọ́n ti kú . 
 Ìdílé Ẹlẹ́rìí Jèhófà ni wọ́n bí ọmọkùnrin kan tó ń jẹ́ Matthias sí . 
 Nígbà tó wà lọ́mọdé , kò mọyì àwọn ìbùkún tó ní , ìdí nìyẹn tó fi ṣáko lọ kúrò nínú ìjọ Ọlọ́run . 
 Nísinsìnyí tó ti dàgbà , ó kọ̀wé pé : “ Èmi àti bàbá mi ò jọ jókòó sọ̀rọ̀ gẹ́gẹ́ bí bàbá àti ọmọ rí . 
 Ọ̀rọ̀ wa kì í bára mu . 
 Síbẹ̀ , bó ṣe máa dáa fún mi nígbèésí ayé ló jẹ bàbá mi lógún . 
 Ó fẹ́ràn mi púpọ̀ , àmọ́ mi ò mọ̀ bẹ́ẹ̀ ní gbogbo ìgbà yẹn . 
 Lọ́dún 1996 , bí mo ṣe jókòó tì í níbi tó dùbúlẹ̀ sí nígbà tó ń ṣàìsàn , mo di ọwọ́ rẹ̀ mú bẹ́ẹ̀ ni omijé ń dà lójú mi wàràwàrà . 
 Mo bẹ̀ ẹ́ pé kó má bínú fún gbogbo nǹkan tí mo ti ṣe sẹ́yìn , mo sì sọ fún un pé mo nífẹ̀ẹ́ rẹ̀ púpọ̀ . 
 Àmọ́ bàbá mi ò lè gbọ́ ohun tí mò ń sọ mọ́ . 
 Àkókò díẹ̀ lẹ́yìn ìgbà yẹn ni bàbá mi dákẹ́ . 
 Tí mo bá padà rí i nígbà àjíǹde , gbogbo nǹkan táwa méjèèjì ò lè ṣe pa pọ̀ tẹ́lẹ̀ la máa ṣe . 
 Ó sì dájú pé inú bàbá mi á dùn láti gbọ́ pé mo di alàgbà àti pé èmi àti ìyàwó mi ṣe aṣáájú ọ̀nà déédéé . ” 
 Ìbùkún ńlá gbáà ni ìrètí àjíǹde jẹ́ fún wa o ! 
 ‘ Kì Í Fi Ìrora Kún Un ’ 
 Kí ló yẹ kí àṣàrò lórí àwọn ìbùkún Jèhófà mú wa ṣe ? 
 Jésù Kristi sọ ọ̀rọ̀ kan nípa Baba rẹ̀ ọ̀run , ó ní : “ Ó . . . ń mú kí oòrùn rẹ̀ ràn sórí àwọn ènìyàn burúkú àti rere , . . . ó sì ń mú kí òjò rọ̀ sórí àwọn olódodo àti aláìṣòdodo . ” 
 Bí Jèhófà Ọlọ́run bá lè máa bù kún àwọn aláìṣòdodo àtàwọn èèyàn burúkú , mélòó - mélòó ni àwọn tó ń rìn ní ọ̀nà ìwà títọ́ ! 
 Sáàmù 84 : 11 sọ pé : “ Jèhófà tìkára rẹ̀ kì yóò fawọ́ ohunkóhun tí ó dára sẹ́yìn lọ́dọ̀ àwọn tí ń rìn ní àìlálèébù . ” 
 Ẹ wo bí ọpẹ́ wa àti ayọ̀ wa ṣe máa ń pọ̀ tó nígbàkigbà tá a bá ronú lórí bí Ọlọ́run ṣe ń ṣìkẹ́ àwọn tó nífẹ̀ẹ́ rẹ̀ àti bí ọ̀rọ̀ wọn ṣe jẹ ẹ́ lógún tó ! 
 ( a ) Kí nìdí tá a fi lè sọ pé Jèhófà kì í fi ìrora kankan kún ìbùkún rẹ̀ ? 
 ( b ) Kí nìdí tí ọ̀pọ̀ ìránṣẹ́ Ọlọ́run tí wọ́n jẹ́ adúróṣinṣin fi ń rí ìpọ́njú ? 
 “ Ìbùkún Jèhófà ” ló mú káwọn èèyàn rẹ̀ di ọlọ́rọ̀ nípa tẹ̀mí . 
 Ọlọ́run sì ti ṣèlérí fún wa pé òun ò ní “ fi ìrora kún un . ” 
 Kí wá nìdí tí ọ̀pọ̀ ìránṣẹ́ Ọlọ́run tí wọ́n jẹ́ adúróṣinṣin fi ń rí àdánwò àti ìṣòro tó ń mú kí wọ́n wà nínú ìrora àti ìpọ́njú púpọ̀ ? 
 Ohun mẹ́ta ọ̀tọ̀ọ̀tọ̀ ló ń mú kí àwa ìránṣẹ́ Ọlọ́run máa rí ìṣòro àti ìpọ́njú . 
 Ìkínní , ọkàn èèyàn tó máa ń fà sí ẹ̀ṣẹ̀ . 
 Ìkejì , Sátánì àtàwọn ẹ̀mí èṣù rẹ̀ . 
 Ìkẹta , ayé búburú tá a wà yìí . 
 Bí Jèhófà tiẹ̀ fàyè gba ohun búburú láti ṣẹlẹ̀ sí wa , ìyẹn ò túmọ̀ sí pé òun ló fà á . 
 Bíbélì sọ pé : “ Gbogbo ẹ̀bùn rere àti gbogbo ọrẹ pípé jẹ́ láti òkè , nítorí a máa sọ̀ kalẹ̀ wá láti ọ̀dọ̀ Baba àwọn ìmọ́lẹ̀ àtọ̀runwá . ” 
 Kò sí ìrora kankan nínú ìbùkún Jèhófà . 
 Kí ni yóò jẹ́ èrè àwọn tó bá ń rìn nínú ìwà títọ́ nìṣó ? 
 A ò lè ní ọrọ̀ tẹ̀mí láìjẹ́ pé a ní àjọṣe tímọ́tímọ́ pẹ̀lú Ọlọ́run . 
 Tá a bá ní àjọṣe tímọ́tímọ́ pẹ̀lú rẹ̀ , ńṣe là ń ‘ fi àìséwu to ìṣúra ìpìlẹ̀ tí ó dára lọ́pọ̀lọpọ̀ jọ fún ara wa de ẹ̀yìn ọ̀la , kí a lè di ìyè tòótọ́ [ ìyẹn ìyè àìnípẹ̀kun ] mú gírígírí . ’ 
 Tó bá sì wá di inú ayé tuntun tí Ọlọ́run máa mú wá , Ọlọ́run yóò fún wa ní ọ̀pọ̀ ìbùkún nípa tara láfikún sí ọrọ̀ tẹ̀mí tá a ní nísinsìnyí . 
 Ìyè tòótọ́ ló máa jẹ́ èrè gbogbo àwọn tó “ ń bá a nìṣó láti máa fetí sí ohùn Jèhófà Ọlọ́run . ” 
 Nítorí náà , ẹ jẹ́ ká túbọ̀ pinnu pé a ó máa fi ayọ̀ rìn nínú ìwà títọ́ nìṣó . 
 Ẹ̀kọ́ Wo Lo Kọ́ ? 
 • Kí nìdí tí kò fi bọ́gbọ́n mu láti jẹ́ kí ìrònú nípa ọjọ́ iwájú gbà wá lọ́kàn ju bó ṣe yẹ lọ ? 
 • Àwọn ìbùkún wo là ń gbádùn nísinsìnyí ? 
 • Kí nìdí táwọn ìránṣẹ́ Ọlọ́run tí wọ́n jẹ́ olóòótọ́ fi ń rí ìpọ́njú ? 
 Jèhófà Ń sọ ‘ Òpin Láti Ìbẹ̀rẹ̀pẹ̀pẹ̀ ’ 
 “ Ẹni tí ó ń ti ìbẹ̀rẹ̀pẹ̀pẹ̀ sọ paríparí òpin , tí ó sì ń ti ìgbà pípẹ́ sẹ́yìn sọ àwọn nǹkan tí a kò tíì ṣe . ” — AÍSÁYA 46 : 10 . 
 1 , 2 . 
 Kí ló jọni lójú nípa àwọn ohun tó ṣẹlẹ̀ nígbà ìṣubú Bábílónì , kí sì lèyí fi hàn nípa Jèhófà ? 
 NÍ Ọ̀GÀNJỌ́ òru , àwọn ọmọ ogun ọ̀tá rọra rìn gba inú Odò Yúfírétì lọ sí ibi tí wọ́n ń gbógun lọ , ìyẹn Bábílónì ìlú ńlá nì . 
 Bí wọ́n ṣe ń sún mọ́ ẹnu ọ̀nà ìlú náà ni wọ́n rí ohun àrà kan tó jọ wọ́n lójú . 
 Ilẹ̀kùn gìrìwò aláwẹ́ méjì tó wà lẹ́nu ọ̀nà ìlú Bábílónì ti ṣí sílẹ̀ gbayawu ! 
 Bí wọ́n ṣe jáde kúrò nínú odò yẹn ni wọ́n gòkè tí wọ́n sì wọnú ìlú náà . 
 Ní wàràǹṣeṣà , wọ́n gba ìlú náà . 
 Kírúsì tó jẹ́ olórí àwọn ọmọ ogun náà sì bẹ̀rẹ̀ sí í ṣàkóso ilẹ̀ tí wọ́n gbà yẹn . 
 Lẹ́yìn náà , ó pa àṣẹ kan tó fi dá àwọn ọmọ Ísírẹ́lì sílẹ̀ lóko ẹrú . 
 Ẹgbẹẹgbẹ̀rún àwọn tó wà nígbèkùn sì padà sílé láti mú ìjọsìn Jèhófà padà bọ̀ sípò ní Jerúsálẹ́mù . — 2 Kíróníkà 36 : 22 , 23 ; Ẹ́sírà 1 : 1 - 4 . 
 Ní báyìí , àwọn òpìtàn gbà pé òótọ́ ni ìṣẹ̀lẹ̀ ọdún 539 sí 537 ṣáájú Sànmánì Kristẹni yẹn wáyé . 
 Ohun tó jọni lójú nípa ìṣẹ̀lẹ̀ náà ni pé àwọn èèyàn Ọlọ́run ti mọ̀ nípa rẹ̀ ní nǹkan bí igba ọdún ṣáájú kó tó ṣẹlẹ̀ . 
 Ó ti pẹ́ gan - an tí Jèhófà ti mí sí wòlíì rẹ̀ Aísáyà láti sọ nípa bí Bábílónì yóò ṣe ṣubú . 
 Kì í ṣe kìkì ohun tó yí ìṣẹ̀lẹ̀ yìí ká nìkan ni Ọlọ́run sọ , àmọ́ ó tún sọ orúkọ aṣáájú tó máa ṣẹ́gun Bábílónì . 
 * Nígbà tí Jèhófà ń bá àwọn ọmọ Ísírẹ́lì tó jẹ́ ẹlẹ́rìí rẹ̀ nígbà yẹn lọ́hùn - ún sọ̀rọ̀ , ó ní : “ Ẹ rántí àwọn nǹkan àkọ́kọ́ ti ìgbà pípẹ́ sẹ́yìn , pé èmi ni Olú Ọ̀run , kò sì sí Ọlọ́run mìíràn , bẹ́ẹ̀ ni kò sí ẹnikẹ́ni tí ó dà bí èmi ; Ẹni tí ó ń ti ìbẹ̀rẹ̀pẹ̀pẹ̀ sọ paríparí òpin , tí ó sì ń ti ìgbà pípẹ́ sẹ́yìn sọ àwọn nǹkan tí a kò tíì ṣe . ” 
 Lóòótọ́ , Ọlọ́run tó lè mọ nǹkan ṣáájú kó tó ṣẹlẹ̀ ni Jèhófà . 
 Àwọn ìdáhùn sáwọn ìbéèrè wo la máa gbé yẹ̀ wò nísinsìnyí ? 
 Báwo ni ohun tí Ọlọ́run mọ̀ nípa ọjọ́ iwájú ṣe tó ? 
 Ǹjẹ́ Jèhófà ti mọ ohun tẹ́nì kọ̀ọ̀kan wa máa ṣe ? 
 Àní , ṣé ó ti kádàrá ọjọ́ ọ̀la wa ni ? 
 Nínú àpilẹ̀kọ́ yìí àtèyí tó tẹ̀ lé e , a óò gbé àwọn ìdáhùn Bíbélì sí àwọn ìbéèrè wọ̀nyí yẹ̀ wò àtàwọn ìbéèrè mìíràn tó jẹ mọ́ ọn . 
 Jèhófà Jẹ́ Ọlọ́run Àsọtẹ́lẹ̀ 
 Ọ̀dọ̀ ta ni àwọn àsọtẹ́lẹ̀ inú Bíbélì ti wá ? 
 Nítorí pé Jèhófà mọ ohun tó máa ṣẹlẹ̀ lọ́jọ́ ọ̀la , ó mí sáwọn ìránṣẹ́ rẹ̀ láti kọ ọ̀pọ̀ àsọtẹ́lẹ̀ lákòókò tí wọ́n kọ Bíbélì , èyí sì jẹ́ ká mọ ohun tí Jèhófà fẹ́ ṣe kó tó di pé ó ṣe wọ́n . 
 Jèhófà polongo pé : “ Àwọn nǹkan àkọ́kọ́ — àwọn ni ó ń ṣẹlẹ̀ yìí , ṣùgbọ́n àwọn nǹkan tuntun ni mo ń sọ jáde . 
 Kí wọ́n tó bẹ̀rẹ̀ sí rú yọ , mo mú kí ẹ gbọ́ wọn . ” 
 Àǹfààní àrà ọ̀tọ̀ làwọn èèyàn Ọlọ́run mà ní o ! 
 Iṣẹ́ wo ni mímọ̀ tá a mọ àwọn ohun tí Jèhófà fẹ́ ṣe kí wọ́n tó ṣẹlẹ̀ gbé lé wa lọ́wọ́ ? 
 Wòlíì Ámósì mú un dá wa lójú pé : “ Jèhófà Olúwa Ọba Aláṣẹ kì yóò ṣe ohun kan láìjẹ́ pé ó ti ṣí ọ̀ràn àṣírí rẹ̀ payá fún àwọn ìránṣẹ́ rẹ̀ wòlíì . ” 
 Mímọ̀ tá a mọ ohun tó máa ṣẹlẹ̀ lọ́jọ́ iwájú yìí gbé iṣẹ́ kan lé wa lọ́wọ́ . 
 Wo àpèjúwe tó fakíki tí Ámósì lò tẹ̀ lé ọ̀rọ̀ tó sọ yìí , ó ní : “ Kìnnìún kan wà tí ó ti ké ramúramù ! 
 Ta ni kì yóò fòyà ? ” 
 Bí èèyàn àti ẹranko ṣe máa ń wá rìrì nígbà tí kìnnìún bá bú ramúramù nítòsí wọn , bẹ́ẹ̀ làwọn wòlíì bí Ámósì ṣe polongo ọ̀rọ̀ Jèhófà . 
 “ Jèhófà Olúwa Ọba Aláṣẹ tìkára rẹ̀ ti sọ̀rọ̀ ! 
 Ta ni kì yóò sọ tẹ́lẹ̀ ? ” — Ámósì 3 : 7 , 8 . 
 “ Ọ̀rọ̀ ” Jèhófà Ń Ní “ Àṣeyọrí sí Rere Tí Ó Dájú ” 
 Ọ̀nà wo ni “ ìpinnu ” Jèhófà nípa ìṣubú Bábílónì gbà nímùúṣẹ ? 
 Jèhófà tipasẹ̀ Aísáyà wòlíì rẹ̀ sọ pé : “ Ìpinnu tèmi ni yóò dúró , gbogbo nǹkan tí mo bá sì ní inú dídùn sí ni èmi yóò ṣe . ” 
 “ Ìpinnu ” Ọlọ́run , ìyẹn ìfẹ́ rẹ̀ , tàbí ohun tó ní lọ́kàn fún Bábílónì , ní í ṣe pẹ̀lú pípè tó pe Kírúsì wá láti Páṣíà kó wá ṣẹ́gun Bábílónì kó sì bì í ṣubú . 
 Jèhófà ti sọ ohun tó fẹ́ ṣe yẹn tipẹ́tipẹ́ . 
 Gẹ́gẹ́ bá a ti mọ̀ , àsọtẹ́lẹ̀ náà nímùúṣẹ láìkùnà lọ́dún 539 ṣáájú Sànmánì Kristẹni . 
 Kí nìdí tó fi yẹ kó dá wa lojú pé “ ọrọ̀ ” Jèhófà máa ń ṣẹ ? 
 Ní ohun tó fẹ́rẹ̀ẹ́ tó ẹgbẹ̀rún ọdún mẹ́rin ṣáájú kí Kírúsì tó ṣẹ́gun Bábílónì , Jèhóṣáfátì ọba Júdà dojú kọ àpapọ̀ àwọn ọmọ ogun Ámọ́nì àti ti Móábù . 
 Ó gbàdúrà láìmikàn pé : “ Ìwọ Jèhófà Ọlọ́run àwọn baba ńlá wa , ìwọ ha kọ́ ni Ọlọ́run ní ọ̀run , ìwọ kò ha sì ń jọba lé gbogbo ìjọba àwọn orílẹ̀ - èdè , agbára àti agbára ńlá kò ha sì sí ní ọwọ́ rẹ , tí kò fi sí ẹnì kankan tí ó lè kò ọ́ lójú ? ” 
 Wòlíì Aísáyà fi irú ìgbọ́kànlé kan náà hàn nígbà tó sọ pé : “ Jèhófà àwọn ẹgbẹ́ ọmọ ogun tìkára rẹ̀ ti pinnu , ta sì ni ó lè sọ ọ́ di asán ? 
 Ọwọ́ rẹ̀ sì ni èyí tí a nà , ta sì ni ó lè dá a padà ? ” 
 Lẹ́yìn tí orí Nebukadinésárì Ọba Bábílónì tó dàrú pé padà , ó sọ tìrẹ̀lẹ̀tìrẹ̀lẹ̀ pé : “ Kò sì sí ẹnì kankan tí ó lè dá a lọ́wọ́ dúró tàbí tí ó lè sọ fún un pé , ‘ Kí ni o ti ń ṣe ? ’ ” 
 Bẹ́ẹ̀ ni o , Jèhófà mú un dá àwọn èèyàn rẹ̀ lójú pé : “ Ọ̀rọ̀ mi . . . kì yóò padà sọ́dọ̀ mi láìní ìyọrísí , ṣùgbọ́n ó dájú pé yóò ṣe èyí tí mo ní inú dídùn sí , yóò sì ní àṣeyọrí sí rere tí ó dájú nínú èyí tí mo tìtorí rẹ̀ rán an . ” 
 Ó yẹ ká ní ìgbọ́kànlé pé “ ọ̀rọ̀ ” Jèhófà máa ń ṣẹ nígbà gbogbo . 
 Kò sóhun tó lè dí ohun tí Ọlọ́run fẹ́ ṣe lọ́wọ́ . 
 “ Ète Ayérayé ” ti Ọlọ́run 
 Kí ni “ ète ayérayé ” Ọlọ́run ? 
 Nínú lẹ́tà tí àpọ́sítélì Pọ́ọ̀lù kọ sáwọn Kristẹni ní Éfésù , ó sọ pé Ọlọ́run ní “ ète ayérayé ” kan lọ́kàn . 
 Èyí kì í ṣe pé Ọlọ́run ń wéwèé nǹkan o , bí ẹni pé ó ṣẹ̀ṣẹ̀ ní láti máa la ọ̀nà tó máa gbà ṣe ohun tó ní lọ́kàn . 
 Kàkà bẹ́ẹ̀ , ó ní í ṣe pẹ̀lú ohun tí Jèhófà ti pinnu látìbẹ̀rẹ̀ pé òun máa ṣe fún aráyé àti ilẹ̀ ayé . 
 Ẹ jẹ́ ká gbé àsọtẹ́lẹ̀ àkọ́kọ́ nínú Bíbélì yẹ̀ wò ká lè mọ̀ pé ète Ọlọ́run kò lè kùnà . 
 Báwo ni Jẹ́nẹ́sísì 3 : 15 ṣe ní í ṣe pẹ̀lú ète Ọlọ́run ? 
 Ìlérí tí Ọlọ́run ṣe nínú Jẹ́nẹ́sísì 3 : 15 fi hàn pé kété lẹ́yìn tí Ádámù àti Éfà dẹ́ṣẹ̀ , Jèhófà pinnu pé obìnrin rẹ̀ ìṣàpẹẹrẹ yóò pèsè irú ọmọ kan tàbí ọmọkùnrin kan . 
 Jèhófà tún mọ ohun tó máa jẹ́ àbájáde ìṣọ̀tá tó wà láàárín obìnrin òun àti Sátánì , àtèyí tó wà láàárín àwọn irú ọmọ wọn . 
 Bó tilẹ̀ jẹ́ pé Jèhófà fún ejò náà láyè láti pa Irú Ọmọ obìnrin Ọlọ́run ní gìgísẹ̀ , tó bá tó àkókò lójú Ọlọ́run , Irú Ọmọ náà yóò pa ejò tàbí Sátánì ní orí . 
 Kí ìgbà yẹn tó dé , ohun tí Jèhófà ní lọ́kàn nímùúṣẹ ní gbogbo ìran tó wá jálẹ̀ sọ́dọ̀ Jésù , ẹni tó jẹ́ Mèsáyà tí Ọlọ́run ṣèlérí . — Lúùkù 3 : 15 , 23 - 38 ; Gálátíà 4 : 4 . 
 Ohun Tí Jèhófà Ti Pinnu Tẹ́lẹ̀ Pé Yóò Ṣẹlẹ̀ 
 Ǹjẹ́ Jèhófà ti kádàrá rẹ̀ látìbẹ̀rẹ̀ pé Ádámù àti Éfà yóò ṣẹ̀ ? 
 Ṣàlàyé . 
 Nígbà tí àpọ́sítélì Pétérù ń sọ̀rọ̀ nípa ipa tí Jésù máa kó nínú ohun tí Ọlọ́run ní lọ́kàn ní ìbẹ̀rẹ̀pẹ̀pẹ̀ láti ṣe , ó kọ̀wé pé : “ A mọ [ Jésù ] tẹ́lẹ̀ ṣáájú ìgbà pípilẹ̀ ayé , ṣùgbọ́n a fi í hàn kedere ní òpin àwọn àkókò nítorí ẹ̀yin . ” 
 Ǹjẹ́ Jèhófà ti kádàrá rẹ̀ látìbẹ̀rẹ̀ pé Ádámù àti Éfà yóò ṣẹ̀ àti pé a óò nílò ẹbọ ìràpadà nípasẹ̀ Jésù Kristi ? 
 Rárá o . 
 Ohun tí ọ̀rọ̀ Gíríìkì tí wọ́n tú sí “ pípilẹ̀ ” túmọ̀ sí lólówuuru ni “ dída irúgbìn sílẹ̀ . ” 
 Ǹjẹ́ “ dída irúgbìn sílẹ̀ ” tàbí lílóyún ọmọ èèyàn ti ṣẹlẹ̀ kí Ádámù àti Éfà tó ṣẹ̀ ? 
 Rárá o . 
 Ẹ̀yìn tí Ádámù àti Éfà ṣẹ̀ ni wọ́n bẹ̀rẹ̀ sí í bímọ . 
 Nítorí náà , lẹ́yìn tí Ádámù àti Éfà ṣọ̀tẹ̀ ṣùgbọ́n ṣáájú kí wọ́n tó bímọ ni Jèhófà pinnu pé “ irú ọmọ ” náà máa fara hàn . 
 Ikú àti àjíǹde Jésù ló mú kí ìràpadà tó jẹ́ ìpèsè onífẹ̀ẹ́ ṣeé ṣe , òun ló sọ ẹ̀ṣẹ̀ tá a jogún àti gbogbo ìsapá Sátánì di asán . — Mátíù 20 : 28 ; Hébérù 2 : 14 ; 1 Jòhánù 3 : 8 . 
 Kí ni Jèhófà tún ti pinnu tẹ́lẹ̀ nípa bó ṣe ń mú ìfẹ́ rẹ̀ ṣẹ ? 
 Ọlọ́run tún pinnu ohun mìíràn nípa bó ṣe ń mú ìfẹ́ rẹ̀ ṣẹ . 
 Pọ́ọ̀lù fi èyí hàn nígbà tó kọ̀wé sáwọn ará Éfésù pé , Ọlọ́run yóò “ kó ohun gbogbo jọpọ̀ nínú Kristi , àwọn ohun tí ń bẹ ní ọ̀run àti àwọn ohun tí ń bẹ lórí ilẹ̀ ayé . ” 
 Lẹ́yìn náà , Pọ́ọ̀lù wá sọ̀rọ̀ nípa “ àwọn ohun tí ń bẹ ní ọ̀run , ” ìyẹn àwọn tá a yàn láti jẹ́ ajogún pẹ̀lú Jésù Kristi . 
 Ó ṣàlàyé pé : “ A yàn wá ṣáájú gẹ́gẹ́ bí ète ẹni tí ń mú ohun gbogbo ṣiṣẹ́ ní ìbámu pẹ̀lú ọ̀nà tí ìfẹ́ rẹ̀ pinnu . ” 
 Bẹ́ẹ̀ ni o , Jèhófà ti pinnu ṣáájú pé àwọn èèyàn díẹ̀ yóò jẹ́ apá kejì irú ọmọ obìnrin Ọlọ́run , wọ́n á sì ṣàjọpín pẹ̀lú Kristi nínú mímú káwọn èèyàn jàǹfààní ìràpadà náà . 
 Àpọ́sítélì Pétérù pè wọ́n ní “ orílẹ̀ - èdè mímọ́ . ” 
 Nínú ìran kan tí àpọ́sítélì Jòhánù rí , ó láǹfààní láti mọ iye àwọn tó máa di ajùmọ̀jogún pẹ̀lú Kristi . 
 Iye wọn ni ọ̀kẹ́ méje ó lé ẹgbàajì èèyàn . 
 Wọ́n ń ti Kristi lẹ́yìn gẹ́gẹ́ bí Ọba , wọ́n sì ń sìn “ fún ìyìn ògo [ Ọlọ́run ] . ” — Éfésù 1 : 12 - 14 . 
 Báwo lá ṣe mọ̀ pé a kò kádàrá ẹnì kọ̀ọ̀kan tó jẹ́ ara ọ̀kẹ́ méje ó lé ẹgbàajì ? 
 Yíyàn tí Ọlọ́run yan àwọn ọ̀kẹ́ méje ó lé ẹgbàajì tẹ́lẹ̀ kò túmọ̀ sí pé ó ti kádàrá àwọn kan ní pàtó láti sin Ọlọ́run tọkàntọkàn lọ́nà yìí . 
 Ká sòótọ́ , ìdí tí wọ́n fi kọ ọ̀rọ̀ ìyànjú tó wà nínú Ìwé Mímọ́ Kristẹni lédè Gíríìkì ni láti tọ́ àwọn ẹni àmì òróró sọ́nà àti láti fún wọn lókun kí wọ́n lè máa jólóòótọ́ nìṣó kí wọ́n sì lè máa jẹ́ ẹni yíyẹ fún ìpè wọn ti ọ̀run . 
 Jèhófà ti mọ̀ tẹ́lẹ̀ pé ọ̀kẹ́ méje ó lé ẹgbàajì èèyàn yóò kúnjú ìwọ̀n láti ṣe ohun tó jẹ́ ìfẹ́ òun . 
 Ohun tí ẹnì kọ̀ọ̀kan wọn máa jẹ́ níkẹyìn wà lọ́wọ́ bí wọ́n bá ṣe lo ìgbésí ayé wọn , èyí sì jẹ́ ìpinnu tí ẹnì kọ̀ọ̀kan wọn gbọ́dọ̀ dá ṣe . — Mátíù 24 : 13 . 
 Àwọn Ohun Tí Jèhófà Mọ̀ Tẹ́lẹ̀ 
 13 , 14 . 
 Ohun wo ni agbára tí Jèhófà ní láti mọ ọjọ́ iwájú gbọ́dọ̀ bá mu , kí sì nìdí ? 
 Níwọ̀n bí Jèhófà ti jẹ́ Ọlọ́run àsọtẹ́lẹ̀ àti Ọlọ́run ète , báwo ló ṣe ń lo agbára tó ní láti mọ ọjọ́ iwájú ? 
 Lákọ̀ọ́kọ́ , Bíbélì mú un dá wa lójú pé gbogbo ọ̀nà Ọlọ́run jẹ́ òtítọ́ , òdodo , àti ìfẹ́ . 
 Nígbà tí àpọ́sítélì Pọ́ọ̀lù ń kọ̀wé sáwọn Hébérù tó jẹ́ Kristẹni ní ọ̀rúndún kìíní , ó fìdí rẹ̀ múlẹ̀ pé “ ohun àìlèyípadà méjì , nínú èyí tí kò ṣeé ṣe fún Ọlọ́run láti purọ́ ” ni ìbúra rẹ̀ àtàwọn ìlérí rẹ̀ . 
 Nínú lẹ́tà tí Pọ́ọ̀lù kọ sí Títù , ó tún sọ èrò rẹ̀ nígbà tó sọ pé Ọlọ́run “ kò lè purọ́ . ” — Títù 1 : 2 . 
 Síwájú sí i , bó tilẹ̀ jẹ́ pé agbára Jèhófà kò ní ààlà , síbẹ̀ kì í ṣe ohun tí kò bá ìdájọ́ òdodo mu . 
 Mósè pe Jèhófà ní “ Ọlọ́run ìṣòtítọ́ , ẹni tí kò sí àìṣèdájọ́ òdodo lọ́dọ̀ rẹ̀ ; olódodo àti adúróṣánṣán ni . ” 
 Gbogbo ohun tí Jèhófà bá ń ṣe ló máa ń bá àkópọ̀ ìwà rẹ̀ tó jẹ́ àgbàyanu mu . 
 Gbogbo rẹ̀ ló máa ń ṣàgbéyọ àwọn ànímọ́ rẹ̀ pàtàkì , ìyẹn ìfẹ́ , ọgbọ́n , ìdájọ́ òdodo , àti agbára , lọ́nà pípé pérépéré . 
 15 , 16 . 
 Àwọn ohun wo ni Jèhófà fi síwájú Ádámù láti yàn ní ọgbà Édẹ́nì ? 
 Ṣàgbéyẹ̀wò bí àwọn ànímọ́ pàtàkì yìí ṣe kan ohun tó ṣẹlẹ̀ ní ọgbà Édẹ́nì . 
 Níwọ̀n bí Jèhófà ti jẹ́ Bàbá onífẹ̀ẹ́ , ó pèsè gbogbo ohun táwa ẹ̀dá ènìyàn nílò . 
 Ó dá Ádámù lọ́nà tó fi lè ronú , lọ́nà tó fi lè gbé ọ̀ràn yẹ̀ wò dáadáa , kí ó sì ṣe ìpinnu . 
 Ádámù kò dà bí àwọn ẹranko tó jẹ́ pé wọn ò lè dá ronú ṣe nǹkan kan , àfohun tí Ọlọ́run ti dá mọ́ wọn pé kí wọ́n máa ṣe . 
 Ádámù lè ṣèpinnu . 
 Lẹ́yìn tí Ọlọ́run dá Ádámù , ó wo ayé láti ọ̀run ó sì rí “ ohun gbogbo tí ó ti ṣe , sì wò ó ! 
 ó dára gan - an ni . ” — Jẹ́nẹ́sísì 1 : 26 - 31 ; 2 Pétérù 2 : 12 . 
 Nígbà tí Ọlọ́run pàṣẹ fún Ádámù pé kó má ṣe jẹ lára “ igi ìmọ̀ rere àti búburú , ” ó fún Ádámù ní ìtọ́ni tó pọ̀ tó kí Ádámù bàa lè pinnu ohun tó fẹ́ ṣe . 
 Ó yọ̀ǹda fún un láti jẹ nínú “ gbogbo igi ọgbà náà ” àyàfi ọ̀kan ṣoṣo , ó sì kìlọ̀ fún un nípa àbájáde burúkú tí jíjẹ èso tó kà léèwọ̀ yóò mú wá . 
 Ọlọ́run ṣàlàyé fún Ádámù nípa ohun tó máa jẹ́ ìyọrísí ohun tó bá ṣe . 
 Kí ni Ádámù yóò ṣe ? 
 Bó tilẹ̀ jẹ́ pé Jèhófà lè mọ nǹkan ṣáájú kó tó ṣẹlẹ̀ , kí nìdí tá a fi lè sọ pé ó máa ń yan nǹkan tó bá fẹ́ láti mọ̀ ni ? 
 Ó hàn kedere pé Jèhófà kò yàn láti mọ ohun tí Ádámù àti Éfà yóò ṣe bó tilẹ̀ jẹ́ pé ó lè mọ ohun gbogbo ṣáájú kí wọ́n tó ṣẹlẹ̀ . 
 Nítorí náà , kì í ṣe ọ̀rọ̀ bóyá Jèhófà lè mọ ohun tí yóò ṣẹlẹ̀ lọ́jọ́ iwájú tàbí kò lè mọ̀ ọ́n , àmọ́ ó jẹ́ ọ̀rọ̀ bóyá ó yàn láti mọ̀ ọ́n . 
 Síwájú sí i , ó yẹ ká mọ̀ pé níwọ̀n bí Jèhófà ti jẹ́ Ọlọ́run ìfẹ́ , kò ní mọ̀ọ́mọ̀ pinnu pé kí ìṣọ̀tẹ̀ wáyé pẹ̀lú gbogbo àbájáde burúkú rẹ̀ . 
 Nítorí náà , bó tilẹ̀ jẹ́ pé Jèhófà lè mọ nǹkan ṣáájú kó tó ṣẹlẹ̀ , ó máa ń yan èyí tó bá fẹ́ láti mọ̀ ni . 
 Bó tilẹ̀ jẹ́ pé kìkì ohun tí Jèhófà bá fẹ́ mọ̀ ló máa ń yàn láti mọ̀ , kí nìdí tí èyí kò fi túmọ̀ sí pé kò lágbára tó ? 
 Ṣé yíyàn tí Jèhófà máa ń yan nǹkan tó bá fẹ́ mọ̀ nípa rẹ̀ túmọ̀ sí pé kò lágbára tó ni ? 
 Rárá o . 
 Mósè pe Jèhófà ní “ Àpáta náà , ” ó sì fi kún un pé : “ Pípé ni ìgbòkègbodò rẹ̀ . ” 
 A kò lè dá a lẹ́bi nítorí ohun tí ẹ̀ṣẹ̀ ọmọ aráyé fà . 
 Àìgbọ́ràn Ádámù ló fa àjálù tí gbogbo wa ń fàyà rán lónìí . 
 Àpọ́sítélì Pọ́ọ̀lù sọ ní kedere pé “ ẹ̀ṣẹ̀ ti tipasẹ̀ ènìyàn kan wọ ayé àti ikú nípasẹ̀ ẹ̀ṣẹ̀ , ikú sì tipa báyìí tàn dé ọ̀dọ̀ gbogbo ènìyàn nítorí pé gbogbo wọn ti dẹ́ṣẹ̀ . ” — Diutarónómì 32 : 4 , 5 ; Róòmù 5 : 12 ; Jeremáyà 10 : 23 . 
 Àwọn ìbéèrè wo la máa dáhùn nínú àpilẹ̀kọ tó kàn ? 
 Látinú ohun tá a ti ń jíròrò bọ̀ , a ti rí i pé Jèhófà kì í ṣe àìṣòdodo . 
 Kàkà bẹ́ẹ̀ , agbára Jèhófà , àwọn ànímọ́ rere rẹ̀ , àtàwọn ìlànà rẹ̀ máa ń bá ìfẹ́ ọkàn rẹ̀ mu . 
 Nítorí pé Jèhófà jẹ́ Ọlọ́run àsọtẹ́lẹ̀ , ó máa ‘ ń ti ìbẹ̀rẹ̀pẹ̀pẹ̀ sọ paríparí òpin , ó sì ń ti ìgbà pípẹ́ sẹ́yìn sọ àwọn nǹkan tí a kò tíì ṣe . ’ 
 A tún ti rí i pé ohun tí Ọlọ́run bá fẹ́ mọ̀ nípa ọjọ́ iwájú ló máa ń yàn láti mọ̀ . 
 Báwo ni ọ̀ràn náà ṣe wá kàn wá ? 
 Báwo la ṣe lè rí i dájú pé àwọn ìpinnu wa bá ète Ọlọ́run tó dá lórí ìfẹ́ mu ? 
 Àwọn ìbùkún wo lèyí sì máa mú bá wa ? 
 Àpilẹ̀kọ tó kàn yóò dáhùn àwọn ìbéèrè wọ̀nyí . 
 [ Àlàyé ìsàlẹ̀ ìwé ] 
 Wo ìwé pẹlẹbẹ náà , Ìwé Kan Tí Ó Wà fún Gbogbo Ènìyàn , ojú ìwé 28 . 
 Àwa Ẹlẹ́rìí Jèhófà la tẹ̀ ẹ́ jáde . 
 Ǹjẹ́ O Lè Ṣàlàyé ? 
 • Àwọn àpẹẹrẹ ìgbàanì wo ló jẹ́rìí sí i pé “ ọ̀rọ̀ ” Ọlọ́run máa ń ní “ àṣeyọrí sí rere tí ó dájú ” ? 
 • Kí ni Jèhófà ti pinnu tẹ́lẹ̀ nípa “ ète ayérayé ” rẹ̀ ? 
 • Ọ̀nà wo ni Jèhófà gbà ń lo agbára tó ní láti mọ ohun tí yóò ṣẹlẹ̀ lọ́jọ́ iwájú ? 
 [ Àwòrán tó wà ní ojú ìwé 22 ] 
 Jèhóṣáfátì gbọ́kàn lé Jèhófà 
 [ Àwòrán tó wà ní ojú ìwé 23 ] 
 Ọlọ́run sàsọtẹ́lẹ̀ ikú àti àjíǹde Jésù 
 [ Àwòrán tó wà ní ojú ìwé 24 ] 
 Ǹjẹ́ Jèhófà ti kádàrá ohun tí Ádámù àti Éfà ṣe ? 
 “ Yan Ìyè , Kí o Lè Máa Wà Láàyè Nìṣó ” 
 “ Èmi ń fi ọ̀run àti ilẹ̀ ayé ṣe ẹlẹ́rìí lòdì sí yín lónìí , pé èmi ti fi ìyè àti ikú sí iwájú rẹ , ìbùkún àti ìfiré ; kí o sì yan ìyè , kí o lè máa wà láàyè nìṣó . ” — DIUTARÓNÓMÌ 30 : 19 . 
 1 , 2 . 
 Ọ̀nà wo ni Ọlọ́run gbà dá èèyàn ní àwòrán rẹ̀ ? 
 “ JẸ́ KÍ a ṣe ènìyàn ní àwòrán wa , ní ìrí wa . ” 
 Ọ̀rọ̀ tí Ọlọ́run sọ yìí wà nínú orí àkọ́kọ́ nínú Bíbélì . 
 Jẹ́nẹ́sísì 1 : 26 , 27 sọ pé “ Ọlọ́run sì bẹ̀rẹ̀ sí dá ènìyàn ní àwòrán rẹ̀ , àwòrán Ọlọ́run ni ó dá a . ” 
 Nípa bẹ́ẹ̀ , ẹ̀dá èèyàn àkọ́kọ́ yàtọ̀ sí gbogbo ohun yòókù tí Ọlọ́run dá sórí ilẹ̀ ayé . 
 Ó jọ Ẹlẹ́dàá rẹ̀ , ó sì ń fara wé Ọlọ́run nínú bó ṣe ń ronú , nínú bó ṣe ń fi ìfẹ́ , ìdájọ́ òdodo , ọgbọ́n , àti agbára hàn . 
 Ó ní ẹ̀rí ọkàn tó ń ràn án lọ́wọ́ láti ṣèpinnu tí yóò ṣe é láǹfààní , tí yóò sì mú inú Bàbá rẹ̀ ọ̀run dùn . 
 Ní ṣókí , Ádámù ní òmìnira láti yan ohun tó wù ú . 
 Nígbà tí Jèhófà ṣàkíyèsí ọ̀nà tó gbà dá ọmọ rẹ̀ orí ilẹ̀ ayé , ó sọ èrò rẹ̀ nípa iṣẹ́ ọwọ́ rẹ̀ yìí , ó ní : “ Wò ó ! 
 ó dára gan - an ni . ” — Jẹ́nẹ́sísì 1 : 31 ; Sáàmù 95 : 6 . 
 Gẹ́gẹ́ bí àtọmọdọ́mọ Ádámù , àwòrán Ọlọ́run la dá àwa náà , a sì jọ ọ́ . 
 Àmọ́ , ǹjẹ́ a lómìnira láti yan ohun tó bá wù wá ? 
 Bẹ́ẹ̀ ni . 
 Bó tilẹ̀ jẹ́ pé Jèhófà lè mọ ohun tí yóò ṣẹlẹ̀ lọ́jọ́ iwájú , síbẹ̀ kò kádàrá ohun tẹ́nì kọ̀ọ̀kan wa máa ṣe àtohun tí ọ̀rọ̀ ẹnì kọ̀ọ̀kan wa máa yọrí sí . 
 Ọlọ́run kò kádàrá ìgbésí ayé àwọn ọmọ rẹ̀ orí ilẹ̀ ayé . 
 Ká lè lóye bó ti ṣe pàtàkì tó láti lo òmìnira tá a ní láti máa ṣe ìpinnu tó tọ́ , ẹ jẹ́ ká kọ́kọ́ kẹ́kọ̀ọ́ kan lára orílẹ̀ - èdè Ísírẹ́lì . — Róòmù 15 : 4 . 
 Àwọn Ọmọ Ísírẹ́lì Lómìnira Láti Yan Ohun Tó Wù Wọ́n 
 Èwo ni òfin kìíní nínú Òfin Mẹ́wàá , báwo sì làwọn ọmọ Ísírẹ́lì tó jẹ́ olóòótọ́ ṣe yàn láti ṣègbọràn sófin náà ? 
 Jèhófà sọ fún àwọn ọmọ Ísírẹ́lì pé : “ Èmi ni Jèhófà Ọlọ́run rẹ , tí ó mú ọ jáde kúrò ní ilẹ̀ Íjíbítì , kúrò ní ilé àwọn ẹrú . ” 
 Lọ́dún 1513 ṣáájú Sànmánì Kristẹni , Ọlọ́run dá orílẹ̀ - èdè Ísírẹ́lì nídè lọ́nà ìyanu kúrò lóko ẹrú tí wọ́n wà ní Íjíbítì . 
 Nítorí náà , kò sídìí fún wọn láti máa ṣiyèméjì nípa ọ̀rọ̀ tí Ọlọ́run sọ yẹn . 
 Nínú òfin kìíní lára Òfin Mẹ́wàá , Jèhófà tipasẹ̀ Mósè tó jẹ́ agbẹnusọ rẹ̀ sọ pé : “ Ìwọ kò gbọ́dọ̀ ní àwọn ọlọ́run èyíkéyìí mìíràn níṣojú mi . ” 
 Lákòókò yẹn , orílẹ̀ - èdè Ísírẹ́lì yàn láti ṣègbọràn . 
 Gbogbo ọkàn wọn ni wọ́n fi sin Jèhófà . — Ẹ́kísódù 20 : 5 ; Númérì 25 : 11 . 
 ( a ) Àwọn ohun wo ni Mósè fi síwájú àwọn ọmọ Ísírẹ́lì láti yàn ? 
 ( b ) Kí làwa náà lè yàn lónìí ? 
 Ní nǹkan bí ogójì ọdún lẹ́yìn náà , taratara ni Mósè fi rán àwọn ọmọ Ísírẹ́lì ayé ìgbà yẹn létí ìpinnu tí wọ́n ní láti ṣe . 
 Ó sọ pé : “ Èmi ń fi ọ̀run àti ilẹ̀ ayé ṣe ẹlẹ́rìí lòdì sí yín lónìí , pé èmi ti fi ìyè àti ikú sí iwájú rẹ , ìbùkún àti ìfiré ; kí o sì yan ìyè , kí o lè máa wà láàyè nìṣó , ìwọ àti ọmọ rẹ . ” 
 Lónìí bákan náà , àwa náà lè yan ohun tó wù wá . 
 Bẹ́ẹ̀ ni , a lè yàn láti fi ìṣòtítọ́ sin Jèhófà ká sì máa retí ìyè àìnípẹ̀kun lọ́jọ́ iwájú , tàbí ká yàn láti ṣàìgbọràn ká sì jìyà ohun tó bá tibẹ̀ yọ . 
 Gbé àpẹẹrẹ méjì yẹ̀ wò nípa àwọn tó yan ohun ọ̀tọ̀ọ̀tọ̀ . 
 5 , 6 . 
 Kí ni Jóṣúà yàn , kí sì ni àbájáde rẹ̀ ? 
 Lọ́dún 1473 ṣáájú Sànmánì Kristẹni , Jóṣúà kó àwọn ọmọ Ísírẹ́lì wọ Ilẹ̀ Ìlérí . 
 Nínú ọ̀rọ̀ ìyànjú fífakíki tí Jóṣúà sọ kó tó kú , ó pàrọwà fún gbogbo orílẹ̀ - èdè náà pé : “ Wàyí o , bí ó bá burú ní ojú yín láti máa sin Jèhófà , lónìí yìí , ẹ yan ẹni tí ẹ̀yin yóò máa sìn fún ara yín , yálà àwọn ọlọ́run tí àwọn baba ńlá yín tí wọ́n wà ní ìhà kejì Odò tẹ́lẹ̀ sìn ni tàbí àwọn ọlọ́run àwọn Ámórì ní ilẹ̀ àwọn ẹni tí ẹ ń gbé . ” 
 Lẹ́yìn náà , ó wá sọ̀rọ̀ nípa ìdílé rẹ̀ , ó ní : “ Ní tèmi àti agbo ilé mi , Jèhófà ni àwa yóò máa sìn . ” — Jóṣúà 24 : 15 . 
 Ṣáájú ìgbà yẹn , Jèhófà ti rọ Jóṣúà pé kó jẹ́ onígboyà kó sì jẹ́ alágbára , kó sì máa ṣègbọràn sí Òfin Ọlọ́run . 
 Ó ní kí Jóṣúà máa ka ìwé Òfin náà ní ohùn jẹ́ẹ́jẹ́ẹ́ lọ́sàn - án àti lóru , èyí yóò sì mú kí ọ̀nà rẹ̀ yọrí sí rere . 
 Bẹ́ẹ̀ gan - an ló sì rí . 
 Ohun tí Jóṣúà yàn mú kó rí ìbùkún gbà . 
 Jóṣúà polongo pé : “ Kò sí ìlérí kan tí ó kùnà nínú gbogbo ìlérí dáradára tí Jèhófà ti ṣe fún ilé Ísírẹ́lì ; gbogbo rẹ̀ ni ó ṣẹ . ” — Jóṣúà 21 : 45 . 
 Lọ́jọ́ Aísáyà , kí làwọn ọmọ Ísírẹ́lì yàn , kí ló sì yọrí sí fún wọn ? 
 Àmọ́ àwọn kan ṣe ohun tó yàtọ̀ pátápátá sí ti Jóṣúà . 
 Gbé ohun tó ṣẹlẹ̀ nílẹ̀ Ísírẹ́lì ní nǹkan bí ẹ̀ẹ́dẹ́gbẹ̀rin ọdún lẹ́yìn ìgbà yẹn yẹ̀ wò . 
 Lákòókò yẹn , àṣà àwọn kèfèrí lọ̀pọ̀ àwọn ọmọ Ísírẹ́lì ń tẹ̀ lé . 
 Bí àpẹẹrẹ , lọ́jọ́ tó kẹ́yìn ọdún , àwọn èèyàn máa ń kóra jọ sídìí tábìlì kan tó kún fún oríṣiríṣi oúnjẹ aládùn àti ọtí wáìnì dídùn . 
 Èyí kì í kàn án ṣe àpèjẹ ìdílé lásán . 
 Ayẹyẹ ìsìn táwọn abọ̀rìṣà fi ń bọlá fún àwọn òrìṣà méjì kan ni . 
 Wòlíì Aísáyà sọ ojú tí Ọlọ́run fi wo ìwà àìṣòótọ́ yìí , ó ní : “ Ẹ̀yin jẹ́ àwọn tí ń fi Jèhófà sílẹ̀ , àwọn tí ń gbàgbé òkè ńlá mímọ́ mi , àwọn tí ń tẹ́ tábìlì fún ọlọ́run Oríire , àti àwọn tí ń bu àdàlù wáìnì kún dẹ́nu fún ọlọ́run Ìpín . ” 
 Wọ́n gbà pé “ Ọlọ́run Oríire ” àti “ ọlọ́run Ìpín ” tí wọ́n ń tù lójú ló ń mú káwọn rí irè oko tó pọ̀ lọ́dọọdún , wọn ò gbà pé ìbùkún Jèhófà ni . 
 Ká sòótọ́ , ńṣe ni ọ̀nà ìṣọ̀tẹ̀ tí wọ́n tọ̀ yẹn àti ohun tí wọ́n yàn yẹn mú kí wọ́n kàgbákò . 
 Jèhófà polongo pé : “ Ṣe ni èmi yóò yàn yín sọ́tọ̀ fún idà , gbogbo yín yóò sì tẹrí ba fún ìfikúpa ; nítorí ìdí náà pé mo pè , ṣùgbọ́n ẹ kò dáhùn ; mo sọ̀rọ̀ , ṣùgbọ́n ẹ kò fetí sílẹ̀ ; ẹ sì ń ṣe ohun tí ó burú ṣáá ní ojú mi , ohun tí èmi kò sì ní inú dídùn sí ni ẹ yàn . ” 
 Ohun tí kò bọ́gbọ́n mu tí wọ́n yàn mú ìparun wá sórí wọn , ọlọ́run Ìpín àti ọlọ́run Oríire kò sì lágbára láti dáàbò bò wọ́n . 
 Bá A Ṣe Lè Yan Ohun Tó Tọ́ 
 Gẹ́gẹ́ bí Diutarónómì 30 : 20 ti wí , kí la lè ṣe láti yan ohun tó tọ́ ? 
 Nígbà tí Mósè rọ orílẹ̀ - èdè Ísírẹ́lì láti yan ìyè , ó sọ ohun mẹ́ta tí wọ́n ní láti ṣe , ó ní : “ Nípa nínífẹ̀ẹ́ Jèhófà Ọlọ́run rẹ , nípa fífetí sí ohùn rẹ̀ àti nípa fífà mọ́ ọn . ” 
 Ẹ jẹ́ ká gbé àwọn nǹkan wọ̀nyí yẹ̀ wò ká bàa lè yan ohun tó tọ́ . 
 Báwo la ṣe lè fi ìfẹ́ tá a ní sí Jèhófà hàn ? 
 Nípa nínífẹ̀ẹ́ Jèhófà Ọlọ́run wa : Àwa fúnra wa la yàn láti sin Jèhófà nítorí pé a nífẹ̀ẹ́ rẹ̀ . 
 Ìkìlọ̀ làwọn ohun tó ṣẹlẹ̀ lọ́jọ́ àwọn ọmọ Ísírẹ́lì jẹ́ fún wa lónìí . 
 Èyí yóò ràn wá lọ́wọ́ láti yàgò fún gbogbo ohun tó lè sún wa ṣèṣekúṣe , yóò sì tún mú ká yẹra fun gbígbé ìgbésí ayé tó máa ń múni kó sínú páńpẹ́ ìfẹ́ ọrọ̀ àlùmọ́ọ́nì . 
 Yóò jẹ́ ká lè rọ̀ mọ́ Jèhófà ká sì máa pa ìlànà rẹ̀ mọ́ . 
 Ṣáájú káwọn ọmọ Ísírẹ́lì tó wọ Ilẹ̀ Ìlérí , Mósè rọ̀ wọ́n pé : “ Wò ó , mo ti kọ́ yín ní àwọn ìlànà àti àwọn ìpinnu ìdájọ́ , gẹ́gẹ́ bí Jèhófà Ọlọ́run mi ti pàṣẹ fún mi gan - an , fún yín láti ṣe bẹ́ẹ̀ ní àárín ilẹ̀ tí ẹ̀yin ń lọ gbà . 
 Kí ẹ sì pa wọ́n mọ́ , kí ẹ sì tẹ̀ lé wọn , nítorí tí èyí jẹ́ ọgbọ́n ní ìhà ọ̀dọ̀ yín àti òye ní ìhà ọ̀dọ̀ yín , lójú àwọn ènìyàn tí yóò gbọ́ nípa gbogbo ìlànà wọ̀nyí . ” 
 Àkókò nìyí láti fi hàn pé a nífẹ̀ẹ́ Jèhófà nípa fífi ìfẹ́ rẹ̀ sípò àkọ́kọ́ nínú ìgbésí ayé wa . 
 Dájúdájú , a óò rí ìbùkún gbà tá a bá yàn láti ṣe bẹ́ẹ̀ . — Mátíù 6 : 33 . 
 10 - 12 . 
 Àwọn ẹ̀kọ́ wo la rí kọ́ látinú ohun tó ṣẹlẹ̀ lọ́jọ́ Nóà ? 
 Nípa fífetí sí ohùn Ọlọ́run : Nóà jẹ́ “ oníwàásù òdodo . ” 
 Ó fẹ́rẹ̀ẹ́ jẹ́ gbogbo àwọn èèyàn tó wà ṣáájú ìkún omi ni ọkàn wọn pín yẹ́lẹyẹ̀lẹ , tí wọn ò sì “ fiyè sí ” ìkìlọ̀ tí Nóà ń ṣe . 
 Kí ni àbájáde rẹ̀ ? 
 ‘ Ìkún omi dé , ó sì gbá gbogbo wọn lọ . ’ 
 Jésù kìlọ̀ pé bí ọjọ́ wa , ìyẹn ìgbà “ wíwàníhìn - ín Ọmọ ènìyàn ” yóò ṣe rí gẹ́lẹ́ nìyẹn . 
 Ohun tó ṣẹlẹ̀ lọ́jọ́ Nóà jẹ́ ìkìlọ̀ tó lágbára fáwọn èèyàn òde òní tí wọ́n yàn láti má ṣe fiyè sí ohun tí Ọlọ́run ń sọ . — Mátíù 24 : 39 . 
 Ó yẹ káwọn tó ń yínmú sí ìkìlọ̀ táwọn ìránṣẹ́ Ọlọ́run ń kéde lóde òní mọ ohun tó máa ṣẹlẹ̀ táwọn bá kọ̀ láti fetí sí ìkìlọ̀ náà . 
 Àpọ́sítélì Pétérù sọ nípa àwọn olùyọṣùtì yẹn pé : “ Ní ìbámu pẹ̀lú ìdàníyàn wọn , òtítọ́ yìí bọ́ lọ́wọ́ àfiyèsí wọn , pé àwọn ọ̀run wà láti ìgbà láéláé àti ilẹ̀ ayé kan tí ó dúró digbí - digbí láti inú omi àti ní àárín omi nípasẹ̀ ọ̀rọ̀ Ọlọ́run ; àti nípasẹ̀ ohun wọnnì , ayé ìgbà yẹn jìyà ìparun nígbà tí a fi àkúnya omi bò ó mọ́lẹ̀ . 
 Ṣùgbọ́n nípa ọ̀rọ̀ kan náà , àwọn ọ̀run àti ilẹ̀ ayé tí ó wà nísinsìnyí ni a tò jọ pa mọ́ fún iná , a sì ń fi wọ́n pa mọ́ de ọjọ́ ìdájọ́ àti ti ìparun àwọn ènìyàn aláìṣèfẹ́ Ọlọ́run . ” — 2 Pétérù 3 : 3 - 7 . 
 Ohun tí Nóà àti ìdílé rẹ̀ yàn yàtọ̀ pátápátá sí tàwọn èèyàn yẹn . 
 “ Nípa ìgbàgbọ́ ni Nóà , lẹ́yìn fífún un ní ìkìlọ̀ àtọ̀runwá nípa àwọn ohun tí a kò tíì rí , fi ìbẹ̀rù Ọlọ́run hàn , ó sì kan ọkọ̀ áàkì . ” 
 Nóà fiyè sí ìkìlọ̀ , èyí sì mú kó ṣeé ṣe fáwọn ará ilé rẹ̀ láti rí ìgbàlà . 
 Ẹ jẹ́ ká máa yára tẹ́tí sí ohun tí Ọlọ́run ń sọ ká sì máa pa á mọ́ tọkàntọkàn . — Jákọ́bù 1 : 19 , 22 - 25 . 
 13 , 14 . ( a ) Kì nìdí tí ‘ fífà mọ́ Jèhófà ’ fi ṣe pàtàkì ? 
 ( b ) Ọ̀nà wo la lè gbà jẹ́ kí Jèhófà , “ Ẹni tó mọ wá , ” tún ìwà wa ṣe ? 
 Nípa fífà mọ́ Jèhófà : Láti ‘ yan ìyè ká sì máa wà láàyè nìṣó , ’ kì í ṣe ọ̀ràn pé a gbọ́dọ̀ nífẹ̀ẹ́ Jèhófà ká sì máa fetí sí i nìkan , àmọ́ a tún gbọ́dọ̀ máa ‘ fà mọ́ Jèhófà , ’ ìyẹn ni pé ká máa ṣe ìfẹ́ rẹ̀ nìṣó . 
 Jésù sọ pé : “ Nípasẹ̀ ìfaradà níhà ọ̀dọ̀ yín ni ẹ ó fi jèrè ọkàn yín . ” 
 Ká sòótọ́ , ohun tá a bá yàn ló ń fi ohun tó wà lọ́kàn wa hàn . 
 Òwe 28 : 14 sọ pé : “ Aláyọ̀ ni ènìyàn tí ń ní ìbẹ̀rùbojo nígbà gbogbo , ṣùgbọ́n ẹni tí ó sé ọkàn - àyà rẹ̀ le yóò ṣubú sínú ìyọnu àjálù . ” 
 Ẹnì kan tó sé ọkàn rẹ̀ le bẹ́ẹ̀ ni Fáráò ti ilẹ̀ Íjíbítì ìgbàanì . 
 Bí ọ̀kọ̀ọ̀kan Ìyọnu Mẹ́wàá ṣe ń kọ lu Íjíbítì , bẹ́ẹ̀ ni Fáráò ń sé ọkàn rẹ̀ le dípò kó fi hàn pé òun bẹ̀rù Ọlọ́run . 
 Kì í ṣe Jèhófà ló mú kí Fáráò ya aláìgbọràn , àmọ́ ó kàn yọ̀ǹda kí olùṣàkóso tó jẹ́ agbéraga yẹn yan ohun tó wù ú ni . 
 Ohun yòówù kó jẹ́ , ìfẹ́ Jèhófà ṣẹ , gẹ́gẹ́ bí ohun tí àpọ́sítélì Pọ́ọ̀lù sọ nípa ojú tí Jèhófà fi wo Fáráò , ó ní : “ Fún ìdí yìí gan - an ni mo ṣe jẹ́ kí o máa wà nìṣó , pé ní ìsopọ̀ pẹ̀lú rẹ , kí èmi lè fi agbára mi hàn , àti pé kí a lè polongo orúkọ mi ní gbogbo ilẹ̀ ayé . ” — Róòmù 9 : 17 . 
 Ní ọ̀pọ̀ ọ̀rúndún lẹ́yìn tí Ọlọ́run dá orílẹ̀ - èdè Ísírẹ́lì nídè kúrò lọ́wọ́ Fáráò , wòlíì Aísáyà sọ pé : “ Jèhófà , ìwọ ni Baba wa . 
 Àwa ni amọ̀ , ìwọ sì ni Ẹni tí ó mọ wá ; gbogbo wa jẹ́ iṣẹ́ ọwọ́ rẹ . ” 
 Bá a ti ń fún Jèhófà láyè láti mọ wá nípasẹ̀ ìdákẹ́kọ̀ọ́ àti fífi Ọ̀rọ̀ rẹ̀ ṣèwàhù , bẹ́ẹ̀ la ó máa dẹni tó ń gbé ànímọ́ tuntun wọ̀ ní kẹ̀rẹ̀kẹ̀rẹ̀ . 
 Àá wá dẹni tó túbọ̀ níwà tútù àtẹni tó ṣeé darí , èyí á sì mú kó rọrùn fún wa láti rọ̀ mọ́ Jèhófà tọkàntọkàn nítorí pé a fẹ́ láti múnú rẹ̀ dùn . — Éfésù 4 : 23 , 24 ; Kólósè 3 : 8 - 10 . 
 “ Kí O sì Sọ Wọ́n Di Mímọ̀ ” 
 Gẹ́gẹ́ bí Diutarónómì 4 : 9 ṣe sọ , ohun méjì pàtàkì wo ni Mósè rán orílẹ̀ - èdè Ísírẹ́lì létí pé wọ́n gbọ́dọ̀ ṣe ? 
 Nígbà tó kù díẹ̀ kí orílẹ̀ - èdè Ísírẹ́lì wọ Ilẹ̀ Ìlérí , Mósè sọ fún wọn níbi tí wọ́n pé jọ sí pé : “ Kìkì pé kí o ṣọ́ra rẹ , kí o sì ṣọ́ ọkàn rẹ gidigidi , kí o má bàa gbàgbé àwọn ohun tí ojú rẹ ti rí àti pé kí wọ́n má bàa lọ kúrò nínú ọkàn - àyà rẹ ní gbogbo ọjọ́ ìgbésí ayé rẹ ; kí o sì sọ wọ́n di mímọ̀ fún àwọn ọmọ rẹ àti àwọn ọmọ - ọmọ rẹ . ” 
 Káwọn èèyàn náà lè rí ìbùkún Jèhófà kí nǹkan sì lè dáa fún wọn nílẹ̀ tí wọ́n fẹ́ jogún náà , ohun méjì pàtàkì kan wà tí Jèhófà Ọlọ́run wọn sọ pé wọ́n gbọ́dọ̀ ṣe . 
 Wọn kò gbọ́dọ̀ gbàgbé àwọn ohun àgbàyanu tí Jèhófà ti ṣe lójú wọn , wọ́n sì gbọ́dọ̀ fi wọ́n kọ́ àwọn àtọmọdọ́mọ wọn . 
 Àwa tá a jẹ́ èèyàn Ọlọ́run lónìí ní láti ṣe ohun kan náà bí a bá fẹ́ ‘ yan ìyè ká sì máa wà láàyè nìṣó . ’ 
 Kí la ti fojú ara wa rí tí Jèhófà ṣe nítorí wa ? 
 16 , 17 . ( a ) Kí làwọn míṣọ́nnárì tí wọ́n ti kẹ́kọ̀ọ́ ní Ilé Ẹ̀kọ́ Gílíádì ti gbéṣe nínú iṣẹ́ ìwàásù Ìjọba Ọlọ́run ? 
 ( b ) Mẹ́nu kan àpẹẹrẹ àwọn tó o mọ̀ tí wọ́n ń fìtara bá iṣẹ́ náà lọ ? 
 Inú wa ń dùn gan - an bá a ti ń rí i tí Jèhófà ń bù kún wa nínú iṣẹ́ ìwàásù àti iṣẹ́ sísọni di ọmọ ẹ̀yìn tá à ń ṣe . 
 Látìgbà tá a ti ṣí Ilé Ẹ̀kọ́ Gílíádì lọ́dún 1943 làwọn míṣọ́nnárì ti ń mú ipò iwájú nínú iṣẹ́ sísọni di ọmọ ẹ̀yìn lọ́pọ̀ orílẹ̀ - èdè . 
 Látìgbà yẹn wá , àwọn tó kẹ́kọ̀ọ́ yege nígbà tí wọ́n ṣẹ̀ṣẹ̀ dá ilé ẹ̀kọ́ yìí sílẹ̀ ṣì ń fìtara wàásù Ìjọba náà bó tilẹ̀ jẹ́ pé ara wọn ti ń dara àgbà . 
 Àìlera kò sì jẹ́ kí ara àwọn kan lára wọn gbé kánkán mọ́ . 
 Àpẹẹrẹ rere kan ni Mary Olson , tó kẹ́kọ̀ọ́ yege ní Ilé Ẹ̀kọ́ Gílíádì lọ́dún 1944 . 
 Ó kọ́kọ́ sìn gẹ́gẹ́ bí míṣọ́nnárì , ní Uruguay , lẹ́yìn náà ní Kòlóńbíà , ó sì ń bá iṣẹ́ náà lọ báyìí ní Puerto Rico . 
 Bó tilẹ̀ jẹ́ pé àìlera tọ́jọ́ ogbó ń fà kò jẹ́ kí Arábìnrin Olson lè ṣe tó bó ṣe ń ṣe tẹ́lẹ̀ mọ́ , síbẹ̀ ó ṣì nítara fún iṣẹ́ ìwàásù . 
 Nítorí pé ó mọ èdè Sípéènì sọ , ó ṣètò àkókò rẹ̀ lọ́sọ̀ọ̀sẹ̀ láti máa bá àwọn Ẹlẹ́rìí tó wà lágbègbè ṣiṣẹ́ lóde ìwàásù . 
 Ọdún 1947 ni Nancy Porter tó ti di opó báyìí kẹ́kọ̀ọ́ jáde ní Ilé Ẹ̀kọ́ Gílíádì , síbẹ̀ ó ṣì ń sìn ní Bahamas títí di ìsinsìnyí . 
 Òun náà jẹ́ míṣọ́nnárì tọ́wọ́ rẹ̀ dí lẹ́nu iṣẹ́ ìwàásù . 
 Arábìnrin Porter sọ nínú ìtàn ìgbésí ayé * rẹ̀ pé : “ Kíkọ́ àwọn ẹlòmíràn ní òtítọ́ Bíbélì ti jẹ́ orísun ayọ̀ fún mi lọ́nà àkànṣe . 
 Ó jẹ́ kí n ní ìgbòkègbodò tẹ̀mí tó wà létòlétò , èyí tó jẹ́ kí ìgbésí ayé mi nítumọ̀ , kí ó sì lójú . ” 
 Nígbà tí Arábìnrin Porter àtàwọn mìíràn tó jẹ́ olóòótọ́ ìránṣẹ́ Ọlọ́run bá ronú nípa iṣẹ́ tí wọ́n ti ṣe sẹ́yìn , wọn ò jẹ́ gbàgbé ohun tí Jèhófà ti ṣe fún wọn . 
 Àwa náà ńkọ́ ? 
 Ǹjẹ́ à ń fi ẹ̀mí ìmoore hàn nítorí ọ̀nà tí Jèhófà gbà ń bù kún iṣẹ́ Ìjọba Ọlọ́run lágbègbè wa ? — Sáàmù 68 : 11 . 
 Ẹ̀kọ́ wo la lè rí kọ́ látinú kíka ìtàn ìgbésí ayé àwọn míṣọ́nnárì ? 
 Ohun táwọn tó ti lo ọ̀pọ̀ ọdún lẹ́nu iṣẹ́ ìsìn wọ̀nyí ti gbéṣe àtohun tí wọ́n ń gbéṣe lọ́wọ́lọ́wọ́ ń múnú wa dùn gan - an . 
 Kíka ìtàn ìgbésí ayé wọn jẹ́ ìṣírí ńláǹlà fún wa nítorí pé rírí tá à ń rí ohun tí Jèhófà ṣe fáwọn olóòótọ́ wọ̀nyí ń mú ká túbọ̀ pinnu láti sin Jèhófà . 
 Ǹjẹ́ ó máa ń ka irú ìtàn tó ń mórí ẹni wú yìí nínú Ilé Ìṣọ́ , ṣé o sì máa ń ronú lé e lórí ? 
 Ọ̀nà tó dáa wo làwọn òbí tó jẹ́ Kristẹni lè gbà lo ìtàn ìgbésí ayé àwọn èèyàn Ọlọ́run tá a kọ sínú Ilé Ìṣọ́ ? 
 Mósè rán àwọn ọmọ Ísírẹ́lì létí pé wọn kò gbọ́dọ̀ gbàgbé gbogbo ohun tí Jèhófà ti ṣe fún wọn , àti pé àwọn nǹkan wọ̀nyí kò gbọ́dọ̀ kúrò lọ́kàn wọn ní gbogbo ọjọ́ ayé wọn . 
 Ó tún wá fi kún un pé : “ Kí o sì sọ wọ́n di mímọ̀ fún àwọn ọmọ rẹ àti àwọn ọmọ - ọmọ rẹ . ” 
 Àwọn ìtàn ìgbésí ayé àwọn èèyàn Ọlọ́run máa ń wu èèyàn kà gan - an . 
 Àwọn ọ̀dọ́ tó ṣẹ̀ṣẹ̀ ń dàgbà nílò àpẹẹrẹ rere . 
 Àwọn arábìnrin tí kò tíì lọ́kọ lè rí ẹ̀kọ́ kọ́ nínú àpẹẹrẹ ìṣòtítọ́ àwọn arábìnrin tó ti dàgbà tí ìtàn ìgbésí ayé wọn wà nínú Ilé Ìṣọ́ . 
 Iṣẹ́ ìsìn táwọn arákùnrin àtàwọn arábìnrin ń ṣe láwọn ìpínlẹ̀ tí wọ́n ti ń sọ èdè ilẹ̀ òkèèrè lórílẹ̀ - èdè wọn ń fún wọn láǹfààní láti jẹ́ kọ́wọ́ wọn dí lẹ́nu iṣẹ́ ìwàásù ìhìn rere . 
 Ẹ̀yin òbí tó jẹ́ Kristẹni , ẹ ò ṣe máa lo ìtàn ìgbésí ayé àwọn míṣọ́nnárì olóòótọ́ tí wọ́n jáde nílé ẹ̀kọ́ Gílíádì àti tàwọn ẹlòmíràn láti fún àwọn ọmọ yín níṣìírí kí wọ́n lè fi iṣẹ́ ìsìn alákòókò - kíkún ṣe iṣẹ́ tí wọ́n máa fi ìgbésí ayé wọn ṣe ? 
 Kí la gbọ́dọ̀ ṣe láti “ yan ìyè ” ? 
 Báwo wá lẹnì kọ̀ọ̀kan wa ṣe lè “ yan ìyè ” ? 
 A lè ṣe bẹ́ẹ̀ nípa lílo ẹ̀bùn àgbàyanu tí Jèhófà fún wa , ìyẹn òmìnira yíyan ohun tó wuni , láti fi han pé a nífẹ̀ẹ́ rẹ̀ . 
 Ó tún jẹ́ nípa ṣíṣe gbogbo ohun tá a lè ṣe nínú iṣẹ́ ìsìn rẹ̀ níwọ̀n ìgbà tó ṣì fún wa láǹfààní láti ṣe bẹ́ẹ̀ . 
 “ Nítorí , ” pé Jèhófà ‘ ni ìyè wa àti gígùn ọjọ́ wa , ’ gẹ́gẹ́ bí Mósè ṣe polongo . — Diutarónómì 30 : 19 , 20 . 
 [ Àlàyé ìsàlẹ̀ ìwé ] 
 Wo àpilẹ̀kọ yìí , “ Ayọ̀ Mi Kún , Ẹnu Mi Ò sì Gbọpẹ́ , Láìka Àdánù Ńláǹlà Sí , ” èyí tó jáde nínú Ilé Ìṣọ́ ti June 1 , 2001 , ojú ìwé 23 sí 27 . 
 Ǹjẹ́ O Rántí ? 
 • Ẹ̀kọ́ wo lo rí kọ́ nínú àpẹẹrẹ àwọn tó yan ohun tó yàtọ̀ síra tá a ti gbé yẹ̀ wò ? 
 • Àwọn ohun wo la gbọ́dọ̀ ṣe ká lè “ yan ìyè ” ? 
 • Ohun pàtàkì méjì wo la rọ̀ wá láti ṣe ? 
 [ Àwòrán tó wà ní ojú ìwé 26 ] 
 “ Èmi ti fi ìyè àti ikú sí iwájú rẹ ” 
 [ Àwòrán tó wà ní ojú ìwé 29 ] 
 Fífetí sí ohùn Ọlọ́run mú kí Nóà àti ìdílé rẹ̀ rí ìgbàlà 
 [ Àwòrán tó wà ní ojú ìwé 30 ] 
 Mary Olson 
 [ Àwòrán tó wà ní ojú ìwé 30 ] 
 Nancy Porter 
 “ Mo Mà Nífẹ̀ẹ́ Òfin Rẹ O ! ” 
 “ Mo mà nífẹ̀ẹ́ òfin rẹ o ! 
 Òun ni mo fi ń ṣe ìdàníyàn mi láti òwúrọ̀ ṣúlẹ̀ . ” — SÁÀMÙ 119 : 97 . 
 1 , 2 . ( a ) Báwo ni ipò nǹkan ṣe rí fún ẹni tí Ọlọ́run mí sí láti kọ Sáàmù ìkọkàndínlọ́gọ́fà ? 
 ( b ) Kí lohun tó ṣe nígbà tó wà nínú ìṣòro , kí sì nìdí tó fi ṣe bẹ́ẹ̀ ? 
 NǸKAN ò rọrùn rárá fún ẹni tó kọ Sáàmù ìkọkàndínlọ́gọ́fà [ 119 ] . 
 Àwọn ọ̀tá tí wọ́n jẹ́ ọ̀yájú tí wọn ò ka òfin Ọlọ́run sí ń fi í ṣẹ̀sín wọ́n sì ń bà á lórúkọ jẹ́ . 
 Àwọn ọmọ aládé ń gbìmọ̀ ọ̀tẹ̀ sí i , wọ́n sì ń ṣenúnibíni sí i . 
 Àwọn ọ̀tá yí i ká , kódà wọ́n tún fẹ́ pa á . 
 Gbogbo nǹkan wọ̀nyí ò jẹ́ kó “ lè sùn nítorí ẹ̀dùn - ọkàn . ” 
 Àmọ́ , pẹ̀lú gbogbo ìṣòro yìí , onísáàmù náà kọrin pé : “ Mo mà nífẹ̀ẹ́ òfin rẹ o ! 
 Òun ni mo fi ń ṣe ìdàníyàn mi láti òwúrọ̀ ṣúlẹ̀ . ” — Sáàmù 119 : 97 . 
 O lè máa ronú pé , “ Báwo ni òfin Ọlọ́run ṣe lè tu onísáàmù yìí nínú ? ” 
 Dídá tó dá a lójú pé ọ̀rọ̀ òun jẹ Jèhófà lógún ló fún un lókun . 
 Bó tilẹ̀ jẹ́ pé àwọn ọ̀tá rẹ̀ ti fayé sú u , inú onísáàmù yìí dùn torí pé ó mọ àwọn àǹfààní tó wà nínú pípa òfin Ọlọ́run mọ́ . 
 Ó mọ̀ pé ọ̀nà tó tọ́ ni Jèhófà gbà ń bá òun lò . 
 Ìyẹn nìkan kọ́ o , ìtọ́sọ́nà tó wà nínú òfin Ọlọ́run tí onísáàmù yìí ń tẹ̀ lé mú kó gbọ́n ju àwọn ọ̀tá rẹ̀ lọ , kódà ó tún dáàbò bò ó . 
 Pípa tó ń pa òfin náà mọ́ sì jẹ́ kó ní àlàáfíà àti ìbàlẹ̀ ọkàn . — Sáàmù 119 : 1 , 9 , 65 , 93 , 98 , 165 . 
 Kí nìdí tí kò fi rọrùn fún àwọn Kristẹni láti máa tẹ̀ lé ìlànà Ọlọ́run lónìí ? 
 Lọ́nà kan náà , àwọn kan lára ìránṣẹ́ Ọlọ́run lóde òní ń rí ìdánwò ìgbàgbọ́ tó le koko . 
 A lè má ní ìṣòro tó lè gbẹ̀mí ẹni bíi ti onísáàmù yìí , síbẹ̀ “ àwọn àkókò lílekoko tí ó nira láti bá lò ” là ń gbé yìí . 
 Ọ̀pọ̀ lára àwọn tó wà láyìíká wa ni kì í tẹ̀ lé òfin Ọlọ́run . 
 Wọ́n jẹ́ onímọtara - ẹni - nìkan , onífẹ̀ẹ́ ọrọ̀ àlùmọ́ọ́nì , agbéraga àti aláfojúdi . 
 Ìgbà gbogbo làwọn ọ̀dọ́ Kristẹni máa ń rí àwọn ohun tí kì í jẹ́ kó rọrùn fún wọn láti hùwà mímọ́ . 
 Pẹ̀lú gbogbo nǹkan tó ń ṣẹlẹ̀ wọ̀nyí , ó lè má rọrùn láti jẹ́ adúróṣinṣin sí Jèhófà àti láti ṣe ohun tó tọ́ . 
 Báwo la ṣe wá lè dáàbò bo ara wa ? 
 Báwo ni onísáàmù náà ṣe fi hàn pé òun mọrírì òfin Ọlọ́run , ǹjẹ́ kò yẹ káwa Kristẹni náà ṣe bíi tiẹ̀ ? 
 Ohun kan tó jẹ́ kí onísáàmù náà dúró ṣinṣin nígbà tó wà nínú ìṣòro ni pé ó máa ń wá àyè láti kẹ́kọ̀ọ́ jinlẹ̀ nínú òfin Ọlọ́run , ó sì máa ń ṣe àṣàrò lé e lórí . 
 Ohun tó mú kó nífẹ̀ẹ́ òfin Ọlọ́run nìyẹn . 
 Àní , ó fẹ́rẹ̀ẹ́ jẹ́ pé gbogbo ẹsẹ tó wà nínú Sáàmù ìkọkàndínlọ́gọ́fà ló mẹ́nu kan àwọn kan lára ọ̀nà oríṣiríṣi tí òfin Jèhófà pín sí . 
 * Lónìí , àwa Kristẹni ò sí lábẹ́ Òfin Mósè tí Ọlọ́run fún orílẹ̀ - èdè Ísírẹ́lì àtijọ́ . 
 Àmọ́ àwọn ìlànà inú Òfin yẹn ṣì wúlò fún wa . 
 Àwọn ìlànà wọ̀nyí tu onísáàmù náà nínú , wọ́n sì lè tu àwọn ìránṣẹ́ Ọlọ́run tí wọ́n ń sapá láti borí ìṣòro tó wà lóde òní náà nínú . 
 Kí làwọn kókó tá a fẹ́ gbé yẹ̀ wò nínú Òfin Mósè ? 
 Ẹ jẹ́ ká wo bí kókó mẹ́ta péré nínú Òfin Mósè ṣe lè fún wa níṣìírí . 
 Àwọn ni ètò tí Ọlọ́run ṣe nípa Sábáàtì , ètò tó ṣe nípa pípèéṣẹ́ àti òfin tó ṣe nípa ojúkòkòrò . 
 Tá a bá gbé ọ̀kọ̀ọ̀kan wọn yẹ̀ wò , a ó rí i pé ó ṣe pàtàkì ká lóye àwọn ìlànà tó wà nínú àwọn òfin wọ̀nyí ká bàa lè fara da ọ̀pọ̀ ìṣòro ní àkókò tá à ń gbé yìí . 
 Ṣíṣe Ohun Tó Ní Í Ṣe Pẹ̀lú Ìjọsìn Wa sí Ọlọ́run 
 Àwọn ohun wo ló ṣe pàtàkì pé kí gbogbo èèyàn ní ? 
 Ọlọ́run dá àwa èèyàn lọ́nà tí a ó fi nílò àwọn nǹkan kan . 
 Bí àpẹẹrẹ , kéèyàn tó lè ní ìlera tó dára , èèyàn gbọ́dọ̀ ní oúnjẹ , ohun mímu àti ibùgbé tó dára . 
 Síbẹ̀ , àwa èèyàn tún ní láti bójú tó “ àìní [ wa ] nípa ti ẹ̀mí . ” 
 A ò lè ní ojúlówó ayọ̀ tá ò bá ṣe bẹ́ẹ̀ . 
 Bíbójútó àìní wa nípa tẹ̀mí , ìyẹn ṣíṣe ohun tó ní í ṣe pẹ̀lú ìjọsìn wa , ṣe pàtàkì gidigidi lójú Jèhófà débi pé ó pàṣẹ fáwọn èèyàn rẹ̀ láti máa dá àwọn ohun tí wọ́n ń ṣe dúró lọ́jọ́ kan lọ́sẹ̀ kí wọ́n lè fi ọjọ́ náà ṣe àwọn ohun tó ní í ṣe pẹ̀lú ìjọsìn wọn sí Ọlọ́run . 
 7 , 8 . ( a ) Báwo ni Ọlọ́run ṣe fi ìyàtọ̀ sáàárín Sábáàtì àtàwọn ọjọ́ yòókù ? 
 ( b ) Kí nìdí tí Ọlọ́run fi ṣètò Sábáàtì ? 
 Ètò tí Ọlọ́run ṣe nípa Sábáàtì fi hàn kedere pé ó ṣe pàtàkì kéèyàn máa wá àyè láti ṣe ohun tó máa mú kí àjọṣe òun àti Ọlọ́run dán mọ́rán sí i . 
 Ìtàn bí Jèhófà ṣe pèsè mánà nínú aginjù ni Bíbélì ń sọ níbi tí ọ̀rọ̀ náà “ sábáàtì ” ti kọ́kọ́ fara hàn . 
 Ọlọ́run sọ fún àwọn ọmọ Ísírẹ́lì pé ọjọ́ kìíní sí ọjọ́ kẹfà ni kí wọ́n máa kó oúnjẹ tí òun pèsè lọ́nà ìyanu yìí . 
 Àmọ́ , kí wọ́n kó “ oúnjẹ ọjọ́ méjì ní ọjọ́ kẹfà ” torí pé kò ní sí nǹkan kan láti kó lọ́jọ́ keje . 
 Ọjọ́ keje yóò jẹ́ “ sábáàtì mímọ́ fún Jèhófà , ” ìyẹn ọjọ́ tí kálukú wọn yóò wà nílé tí wọn ò ní jáde . 
 Òfin kan nínú Òfin Mẹ́wàá sọ pé ẹnikẹ́ni kò gbọ́dọ̀ ṣe iṣẹ́ èyíkéyìí lọ́jọ́ Sábáàtì . 
 Ọjọ́ mímọ́ ni ọjọ́ náà . 
 Ikú sì ni ìyà ẹ̀ṣẹ̀ ẹni tó bá rú òfin yìí nínú wọn . — Ẹ́kísódù 20 : 8 - 11 ; Númérì 15 : 32 - 36 . 
 Òfin Sábáàtì fi hàn pé Jèhófà fẹ́ kí nǹkan máa lọ déédéé fún àwọn ọmọ Ísírẹ́lì , ó sì fẹ́ kí wọ́n ní àjọṣe tó dán mọ́rán pẹ̀lú òun . 
 Abájọ tí Jésù fi sọ pé : “ Sábáàtì wáyé nítorí ènìyàn , kì í sì í ṣe pé ènìyàn wáyé nítorí sábáàtì . ” 
 Kì í ṣe pé Sábáàtì fún àwọn ọmọ Ísírẹ́lì láǹfààní láti sinmi nìkan ni , ó tún fún wọn láǹfààní láti sún mọ́ Ẹlẹ́dàá wọn àti láti fi ìfẹ́ tí wọ́n ní sí i hàn . 
 Ọjọ́ náà jẹ́ ọjọ́ tí wọ́n yà sọ́tọ̀ fún àwọn ìgbòkègbodò tẹ̀mí , irú bí ìjọsìn ìdílé , àdúrà gbígbà àti ṣíṣàṣàrò lórí Òfin Ọlọ́run . 
 Ètò yìí kò ní jẹ́ káwọn ọmọ Ísírẹ́lì máa fi gbogbo àkókò àti okun wọn lépa àwọn nǹkan tara . 
 Sábáàtì tí wọ́n ń ṣe jẹ́ kí wọ́n máa rántí pé àjọṣe wọn pẹ̀lú Jèhófà lohun tó ṣe pàtàkì jù lọ nígbèésí ayé wọn . 
 Jésù tún mẹ́nu kan ìlànà pàtàkì tí kò ṣeé yí padà yẹn nígbà tó sọ pé : “ A kọ̀wé rẹ̀ pé , ‘ Ènìyàn kì yóò wà láàyè nípasẹ̀ oúnjẹ nìkan ṣoṣo , bí kò ṣe nípasẹ̀ gbogbo àsọjáde tí ń jáde wá láti ẹnu Jèhófà . ’ ” — Mátíù 4 : 4 . 
 Ẹ̀kọ́ wo làwa Kristẹni lè rí kọ́ látinú ètò Sábáàtì ? 
 Òfin tó sọ pé kí àwọn ọmọ Ísírẹ́lì máa sinmi lọ́jọ́ Sábáàtì kò de àwọn ìránṣẹ́ Ọlọ́run lónìí , síbẹ̀ ètò Sábáàtì ju ohun tó yẹ kéèyàn kàn fẹ́ mọ̀ nípa rẹ̀ lásán lọ . 
 Ǹjẹ́ kò yẹ kí èyí máa rán wa létí pé àwọn ohun tó máa jẹ́ kí àjọṣe wa pẹ̀lú Ọlọ́run dán mọ́rán sí i ló yẹ kó gbapò iwájú nígbèésí ayé wa ? 
 A kò gbọ́dọ̀ jẹ́ kí àwọn nǹkan tara tàbí eré ìnàjú gbà wá lọ́kàn débi pé a ò ní ráyè fún àwọn ìgbòkègbodò tẹ̀mí . 
 Nítorí náà , á dára ká bi ara wa pé : “ Kí ló ṣe pàtàkì jù nígbèésí ayé mi ? 
 Ǹjẹ́ ìkẹ́kọ̀ọ́ , àdúrà , ìpàdé ìjọ àti ìwàásù ìhìn rere Ìjọba Ọlọ́run ló gbawájú nínú ìgbésí ayé mi ? 
 Àbí kẹ̀ , àwọn nǹkan mìíràn ni mò ń jẹ́ kí wọ́n gba àkókò mi tí mi ò fi rí àyè fún àwọn nǹkan tẹ̀mí wọ̀nyí ? ” 
 Bí a bá fi àwọn nǹkan tẹ̀mí sípò àkọ́kọ́ láyé wa , Jèhófà jẹ́ kó dá wa lójú pé àwọn ohun kòṣeémánìí nígbèésí ayé ò ní wọ́n wa . — Mátíù 6 : 24 - 33 . 
 Báwo la ṣe lè jàǹfààní tá a bá ń ya àkókò sọ́tọ̀ fún àwọn nǹkan tẹ̀mí ? 
 Tí a bá ń ya àkókò sọ́tọ̀ láti kẹ́kọ̀ọ́ Bíbélì àtàwọn ìwé mìíràn tó ń ṣàlàyé Bíbélì tá a sì ń ṣàṣàrò lórí ọ̀rọ̀ inú wọn , èyí lè mú ká túbọ̀ sún mọ́ Jèhófà . 
 Láti nǹkan bí ogójì ọdún sẹ́yìn ni arábìnrin kan tó ń jẹ́ Susan ti ń ya àkókò sọ́tọ̀ fún ìkẹ́kọ̀ọ́ Bíbélì déédéé . 
 Àmọ́ ó ní ó sábà máa ń sú òun nígbà tí òun kọ́kọ́ bẹ̀rẹ̀ , pé kò rọrùn fún òun rárá . 
 Àmọ́ bó ṣe ń kẹ́kọ̀ọ́ sí i ló túbọ̀ ń gbádùn rẹ̀ . 
 Ní báyìí , inú rẹ̀ kì í dùn rárá bí kò bá dá kẹ́kọ̀ọ́ nítorí ìdí kan tàbí òmíràn . 
 Ó sọ pé : “ Ìkẹ́kọ̀ọ́ ti jẹ́ kí n mọ Jèhófà gẹ́gẹ́ bí bàbá . 
 Mo lè gbẹ́kẹ̀ lé e , mo sì tún lè gbàdúrà sí i fàlàlà . 
 Ó máa ń mórí mi wú gan - an ni láti ronú nípa bí Jèhófà ṣe nífẹ̀ẹ́ àwọn ìránṣẹ́ rẹ̀ tó , bó ṣe ń bójú tó èmi alára , àti bó ṣe ń ràn mí lọ́wọ́ . ” 
 Ká sòótọ́ , ayọ̀ ńláǹlà làwa náà máa ní bí a bá ń ṣe àwọn ohun tó ní í ṣe pẹ̀lú ìjọsìn wa sí Ọlọ́run déédéé ! 
 Òfin Tí Ọlọ́run Ṣe Nípa Pípèéṣẹ́ 
 Ètò wo ni Ọlọ́run ṣe nípa pípèéṣẹ́ ? 
 Ìlànà kejì tó wà nínú Òfin Mósè , èyí tó fi hàn pé Ọlọ́run fẹ́ kí nǹkan lọ déédéé fún àwọn èèyàn rẹ̀ , ni àǹfààní tí wọ́n ní láti pèéṣẹ́ . 
 Jèhófà pàṣẹ pé bí àwọn ọmọ Ísírẹ́lì tó jẹ́ àgbẹ̀ bá kórè oko wọn , wọ́n ní láti gba àwọn aláìní láyè láti wá kórè àwọn ohun tó ṣẹ́ kù lẹ́yìn táwọn olùkórè bá ti ṣiṣẹ́ wọn tán . 
 Àwọn àgbẹ̀ kò gbọ́dọ̀ kórè eteetí oko wọn pátápátá bẹ́ẹ̀ ni wọn kò gbọ́dọ̀ padà wá ká èso àjàrà tàbí ólífì tó bá ṣẹ́ kù lára igi . 
 Wọn kò gbọ́dọ̀ padà wá kó àwọn ìtí ọkà tí wọ́n bá gbàgbé sínú oko . 
 Èyí jẹ́ ètò onífẹ̀ẹ́ tí Ọlọ́run ṣe nítorí àwọn tálákà , àwọn àtìpó , àwọn ọmọ òrukàn àtàwọn opó . 
 Lóòótọ́ o , pípèéṣẹ́ kì í ṣe iṣẹ́ kékeré , síbẹ̀ bí wọ́n bá ṣe é , kò ní sí pé wọ́n lọ ń ṣagbe . — Léfítíkù 19 : 9 , 10 ; Diutarónómì 24 : 19 - 22 ; Sáàmù 37 : 25 . 
 Àǹfààní wo ni ètò pípèéṣẹ́ fún àwọn àgbẹ̀ ? 
 Òfin tí Ọlọ́run ṣe nípa pípèéṣẹ́ kò sọ bí irúgbìn táwọn àgbẹ̀ máa fi sílẹ̀ fún àwọn aláìní ṣe gbọ́dọ̀ pọ̀ tó . 
 Àwọn àgbẹ̀ fúnra wọn ló máa pinnu bí ọkà tí wọ́n máa fi sílẹ̀ láìkórè ní eteetí oko wọn ṣe máa pọ̀ tó . 
 Bí Ọlọ́run ṣe fún àwọn àgbẹ̀ láyè láti pinnu ohun tí wọ́n máa fún àwọn aláìní yìí kọ́ àwọn ọmọ Ísírẹ́lì ní ìwà ọ̀làwọ́ . 
 Ó fún wọn láǹfààní láti fi ìmoore wọn hàn sí Olùpèsè ìkórè , níwọ̀n bó ti jẹ́ pé ńṣe ni “ ẹni tí ń fi ojú rere hàn sí àwọn òtòṣì ń [ yin Olùṣẹ̀dá rẹ̀ ] lógo . ” 
 Ẹnì kan tó jẹ́ ọlọ́làwọ́ bẹ́ẹ̀ ni Bóásì . 
 Ó rí i dájú pé obìnrin opó kan tó ń jẹ́ Rúùtù tó máa ń pèéṣẹ́ lóko rẹ̀ ń rí ọkà púpọ̀ . 
 Jèhófà sì rọ̀jò ìbùkún sórí Bóásì nítorí ìwà ọ̀làwọ́ rẹ̀ yìí . — Rúùtù 2 : 15 , 16 ; 4 : 21 , 22 ; Òwe 19 : 17 . 
 Ẹ̀kọ́ wo la rí kọ́ látinú òfin ayé ìgbàanì tí Ọlọ́run ṣe nípa pípèéṣẹ́ ? 
 Ìlànà tó wà nínú òfin tí Ọlọ́run ṣe nípa pípèéṣẹ́ kò tíì yí padà . 
 Jèhófà fẹ́ káwọn ìránṣẹ́ rẹ̀ jẹ́ ọ̀làwọ́ , pàápàá sí àwọn aláìní . 
 Bí a bá sì ṣe lawọ́ sí ni ìbùkún wa ṣe máa pọ̀ tó . 
 Jésù sọ pe : “ Ẹ sọ fífúnni dàṣà , àwọn ènìyàn yóò sì fi fún yín . 
 Wọn yóò da òṣùwọ̀n àtàtà , tí a kì mọ́lẹ̀ , tí a mì pọ̀ , tí ó sì kún àkúnwọ́sílẹ̀ sórí itan yín . 
 Nítorí òṣùwọ̀n tí ẹ fi ń díwọ̀n fúnni , ni wọn yóò fi díwọ̀n padà fún yín . ” — Lúùkù 6 : 38 . 
 14 , 15 . 
 Báwo la ṣe lè fi ẹ̀mí ọ̀làwọ́ hàn , àwọn àǹfààní wo ló sì ṣeé ṣe kí èyí ṣe àwa àtàwọn tá a ràn lọ́wọ́ ? 
 Àpọ́sítélì Pọ́ọ̀lù gbà wá níyànjú pé ká “ máa ṣe ohun rere sí gbogbo ènìyàn , ṣùgbọ́n ní pàtàkì sí àwọn tí ó bá wa tan nínú ìgbàgbọ́ . ” 
 Nípa bẹ́ẹ̀ , kò sí àní - àní pé ó yẹ ká máa ṣàníyàn nípa bí àwọn ará wa á ṣe rí ìtọ́sọ́nà Bíbélì tó máa ràn wọ́n lọ́wọ́ nígbàkigbà tí wọ́n bá rí ìdánwò ìgbàgbọ́ . 
 Àmọ́ , ǹjẹ́ ó ṣeé ṣe kí wọ́n tún nílò ìrànlọ́wọ́ láwọn ọ̀nà míì , bí àpẹẹrẹ , bóyá nípa bí wọ́n ṣe máa dé Gbọ̀ngàn Ìjọba tàbí bí wọ́n ṣe máa ra ohun tí wọ́n máa jẹ ? 
 Ǹjẹ́ àwọn àgbàlagbà , àwọn aláìsàn tàbí àwọn tí kò lè jáde nílé wà nínú ìjọ yín tí wọ́n á fẹ́ kí ẹnì kan wá kí wọn tàbí kó wá bá wọn ṣe nǹkan kan ? 
 Bí a bá ń jẹ́ kí ìṣòro àwọn ará wa ká wa lára , Jèhófà yóò lè rí wa lò láti dáhùn àdúrà àwọn tó jẹ́ aláìní . 
 Bó tilẹ̀ jẹ́ pé ojúṣe àwa Kristẹni ni pé ká máa ran ara wa lọ́wọ́ , síbẹ̀ ẹni tó ń ṣèrànwọ́ náà tún máa ń jàǹfààní . 
 Tá a bá ń fi ojúlówó ìfẹ́ hàn sáwọn tá a jọ ń sin Ọlọ́run , a ó ní ìdùnnú àti ayọ̀ tó pọ̀ gan - an , inú Jèhófà yóò sì dùn sí wa . — Òwe 15 : 29 . 
 Ọ̀nà pàtàkì mìíràn táwa Kristẹni gbà ń fi hàn pé a kì í ṣe onímọtara - ẹni - nìkan ni pé a máa ń lo àkókò àti okun wa láti sọ̀rọ̀ nípa àwọn ohun tí Ọlọ́run fẹ́ ṣe lọ́jọ́ iwájú . 
 Ẹni tó bá ti ran ẹlòmíràn lọ́wọ́ débi pé onítọ̀hún ya ìgbésí ayé rẹ̀ sí mímọ́ fún Jèhófà yóò mọ̀ pé òótọ́ lohun tí Jésù sọ pé : “ Ayọ̀ púpọ̀ wà nínú fífúnni ju èyí tí ó wà nínú rírígbà lọ . ” — Ìṣe 20 : 35 . 
 Ṣíṣọ́ra fún Ojúkòkòrò 
 16 , 17 . 
 Kí ni òfin kẹwàá kà léèwọ̀ , kí sì nìdí tó fi kà á léèwọ̀ ? 
 Ohun kẹta tá a máa gbé yẹ̀ wò nínú Òfin tí Ọlọ́run fún àwọn ọmọ Ísírẹ́lì ni òfin kẹwàá tó ka ojúkòkòrò léèwọ̀ . 
 Òfin náà sọ pé : “ Ojú rẹ kò gbọ́dọ̀ wọ ilé ọmọnìkejì rẹ . 
 Ojú rẹ kò gbọ́dọ̀ wọ aya ọmọnìkejì rẹ , tàbí ẹrúkùnrin rẹ̀ tàbí ẹrúbìnrin rẹ̀ tàbí akọ màlúù rẹ̀ tàbí kẹ́tẹ́kẹ́tẹ́ rẹ̀ tàbí ohunkóhun tí ó jẹ́ ti ọmọnìkejì rẹ . ” 
 Kò sí ẹ̀dá èèyàn kankan tó lè múni sí irú nǹkan bẹ́ẹ̀ nítorí pé kò sẹ́ni tó lè rí ọkàn ẹlòmíì . 
 Àmọ́ o , òfin pàtàkì yìí mú kí òfin tí Ọlọ́run fún àwọn ọmọ Ísírẹ́lì ga ju òfin èèyàn lọ . 
 Ó jẹ́ kí gbogbo àwọn ọmọ Ísírẹ́lì mọ̀ pé Jèhófà , ẹni tó lè mọ ohun tó wà lọ́kàn èèyàn , gan - an lẹni tí wọ́n máa jíhìn fún . 
 Ìyẹn nìkan kọ́ o , òfin yìí tún jẹ́ kéèyàn mọ ohun tó ń mú àwọn èèyàn hu ọ̀pọ̀lọpọ̀ ìwà tí kò bófin mu . — Jákọ́bù 1 : 14 . 
 Òfin tí Ọlọ́run ṣe nípa ojúkòkòrò jẹ́ kí àwọn èèyàn rẹ̀ rí i pé wọ́n ní láti jìnnà sí ìfẹ́ ọrọ̀ àlùmọ́ọ́nì , ìwọra àti ìráhùn nípa bí ipò nǹkan ṣe rí fún wọn . 
 Bákan náà , òfin yìí tún jẹ́ kí wọ́n jìnnà sí olè jíjà àti ìṣekúṣe . 
 Kò sí báwọn kan ò ṣe ní ní àwọn nǹkan tara tó wù wá tàbí kí wọ́n yọrí ọlá jù wa lọ lọ́nà kan tàbí òmíràn . 
 Tí a bá lọ ń jẹ́ kí ìrònú nípa irú nǹkan bẹ́ẹ̀ gbà wá lọ́kàn , inú wa lè máa bà jẹ́ ká sì máa ṣe ìlara àwọn ẹlòmíì . 
 Bíbélì sọ pe ojúkòkòrò wà lára ohun tó ń fi hàn pé èèyàn ní “ ipò èrò - orí tí kò ní ìtẹ́wọ́gbà , ” èyí tó túmọ̀ sí pé Ọlọ́run kò fẹ́ kéèyàn jẹ́ olójúkòkòrò . 
 Nítorí náà , ohun tó dára jù ni pé ká má ṣe jẹ́ olójúkòkòrò . — Róòmù 1 : 28 - 30 . 
 Ẹ̀mí wo ló gba àwọn èèyàn lọ́kàn lóde òní , àwọn ìṣòro wo ló sì lè kó ni sí ? 
 Ẹ̀mí tó gba àwọn èèyàn lọ́kàn lóde òní ni ìlépa ọrọ̀ àlùmọ́ọ́nì àti ìbánidíje . 
 Àwọn oníṣòwò máa ń lo ìpolówó ọjà láti mú káwọn èèyàn nífẹ̀ẹ́ sí àwọn nǹkan tí wọ́n ṣẹ̀ṣẹ̀ ṣe jáde . 
 Ńṣe ni wọ́n sì máa ń ṣe ìpolówó yìí lọ́nà tó fi máa dà bíi pé téèyàn ò bá ra àwọn nǹkan tuntun wọ̀nyẹn , kò lè láyọ̀ . 
 Irú ẹ̀mí tí Òfin Jèhófà sì kà léèwọ̀ gan - an nìyí . 
 Ohun mìíràn tó jọ ọ́ , èyí tí Òfin Jèhófà tún kà léèwọ̀ ni lílépa ipò ọlá láìka ohunkóhun tó lè náni sí àti kíkó ọrọ̀ jọ . 
 Àpọ́sítélì Pọ́ọ̀lù fi hàn pé irú ẹ̀mí bẹ́ẹ̀ kò dára , ó ní : “ Àwọn tí ó pinnu láti di ọlọ́rọ̀ máa ń ṣubú sínú ìdẹwò àti ìdẹkùn àti ọ̀pọ̀ ìfẹ́ - ọkàn tí í ṣe ti òpònú , tí ó sì ń ṣeni lọ́ṣẹ́ , èyí tí ń ri ènìyàn sínú ìparun àti ègbé . 
 Nítorí ìfẹ́ owó ni gbòǹgbò onírúurú ohun aṣeniléṣe gbogbo , àti nípa nínàgà fún ìfẹ́ yìí , a ti mú àwọn kan ṣáko lọ kúrò nínú ìgbàgbọ́ , wọ́n sì ti fi ọ̀pọ̀lọpọ̀ ìrora gún ara wọn káàkiri . ” — 1 Tímótì 6 : 9 , 10 . 
 19 , 20 . ( a ) Àwọn ohun wo ló ṣe pàtàkì gan - an fún àwọn tó nífẹ̀ẹ́ òfin Jèhófà ? 
 ( b ) Kí la máa gbé yẹ̀ wò nínú àpilẹ̀kọ tó kàn ? 
 Àwọn tó nífẹ̀ẹ́ òfin Ọlọ́run mọ àwọn ewu tó wà nínú ìlépa ọrọ̀ àlùmọ́ọ́nì , wọ́n sì máa ń ṣọ́ra kí wọ́n má kó sínú ewu wọ̀nyẹn . 
 Bí àpẹẹrẹ , onísáàmù náà gbàdúrà sí Jèhófà pé : “ Tẹ ọkàn - àyà mi síhà àwọn ìránnilétí rẹ , kí ó má sì jẹ́ sí èrè . 
 Òfin ẹnu rẹ dára fún mi , pàápàá ju ẹgbẹẹgbẹ̀rún wúrà àti fàdákà lọ . ” 
 Tó bá dá wa lójú pé òótọ́ lọ̀rọ̀ yìí , a ó máa kíyè sára ká má bàa jìn sí ọ̀fìn ìfẹ́ ọrọ̀ àlùmọ́ọ́nì , ojúkòkòrò àti àìnítẹ̀ẹ́lọ́rùn pẹ̀lú ipò téèyàn wà nígbèésí ayé . 
 ‘ Ìfọkànsin Ọlọ́run ’ ló máa ń jẹ́ kéèyàn lè ní ìbùkún tó ga jù lọ kì í ṣe kíkó nǹkan tara jọ . — 1 Tímótì 6 : 6 . 
 Àwọn ìlànà tó wà nínú Òfin tí Jèhófà fún orílẹ̀ - èdè Ísírẹ́lì àtijọ́ wúlò gidigidi lákòókò tó le gan - an tá à ń gbé yìí gẹ́gẹ́ bí wọ́n ṣe wúlò nígbà tí Jèhófà fi wọ́n fún Mósè . 
 Bí a bá ṣe ń tẹ̀ lé àwọn ìlànà wọ̀nyí tó ni wọn yóò ṣe máa yé wa sí i tí a ó sì túbọ̀ máa nífẹ̀ẹ́ wọn , èyí á sì jẹ́ ká túbọ̀ láyọ̀ sí i . 
 Ọ̀pọ̀ ẹ̀kọ́ pàtàkì ló wà nínú Òfin náà fún àǹfààní wa , ìtàn ìgbésí ayé àti ìrírí àwọn èèyàn tó wà nínú Bíbélì sì jẹ́ ká rí bí ẹ̀kọ́ wọ̀nyí ti ṣe pàtàkì tó . 
 A ó gbé díẹ̀ lára ìtàn wọ̀nyí yẹ̀ wò nínú àpilẹ̀kọ tó kàn . 
 [ Àlàyé ìsàlẹ̀ ìwé ] 
 Tá a bá yọwọ́ ẹsẹ mẹ́rin kan nínú Sáàmù ìkọkàndínlọ́gọ́fà , gbogbo ẹsẹ yòókù ló mẹ́nu kan , ó kéré tán , ọ̀kan lára nǹkan wọ̀nyí : àṣẹ , ìpinnu ìdájọ́ , òfin , àṣẹ ìtọ́ni , ìlànà , ìránnilétí , àsọjáde , ìlànà àgbékalẹ̀ , ọ̀nà tàbí ọ̀rọ̀ Jèhófà . 
 Báwo Ni Wàá Ṣe Dáhùn ? 
 • Kí nìdí tí ẹni tó kọ Sáàmù ìkọkàndínlọ́gọ́fà fi nífẹ̀ẹ́ òfin Jèhófà ? 
 • Kí làwa Kristẹni lè rí kọ́ látinú ètò tí Ọlọ́run ṣe nípa Sábáàtì ? 
 • Báwo ni òfin tí Ọlọ́run ṣe nípa pípèéṣẹ́ ṣe wúlò tó ? 
 • Báwo ni òfin tí Ọlọ́run ṣe nípa ojúkòkòrò ṣe lè dáàbò bò wá ? 
 [ Àwòrán tó wà ní ojú ìwé 21 ] 
 Kí ni òfin Sábáàtì fi hàn kedere pé ó ṣe pàtàkì ? 
 [ Àwòrán tó wà ní ojú ìwé 23 ] 
 Ẹ̀kọ́ wo ni òfin pípèéṣẹ́ kọ́ wa ? 
 “ Àwọn Ìránnilétí Rẹ Ni Mo Ní Ìfẹ́ni Fún ” 
 “ Gbogbo ohun tí a ti kọ ní ìgbà ìṣáájú ni a kọ fún ìtọ́ni wa . ” — RÓÒMÙ 15 : 4 . 
 Ọ̀nà wo ni Jèhófà gbà ń fún wa ní ìránnilétí , kí sì nìdí tó fi yẹ ká máa fiyè sí wọn ? 
 JÈHÓFÀ máa ń pèsè ìránnilétí fún àwọn èèyàn rẹ̀ kí wọ́n lè mọ ohun tó yẹ kí wọ́n ṣe nípa àwọn ìṣòro tó wà láwọn àkókò tó le koko tí à ń gbé yìí . 
 Ìgbà tá a bá ń ka Bíbélì tàbí tá à ń gbọ́ ọ̀rọ̀ táwọn ará wa bá ń sọ látorí pèpéle tàbí látorí ìjókòó wọn nípàdé la máa ń gbọ́ ìránnilétí wọ̀nyí . 
 Ọ̀pọ̀ lára àwọn nǹkan wọ̀nyí ni kì í ṣe tuntun sí wa . 
 Ó ṣeé ṣe ká ti gbọ́ tàbí ká ti kà nípa wọn nígbà kan sẹ́yìn . 
 Àmọ́ , níwọ̀n bó ti jẹ́ pé àwa ẹ̀dá aláìpé máa ń gbàgbé nǹkan , ìgbà gbogbo ló yẹ ká máa gbé àwọn òfin àtàwọn ìlànà Jèhófà , àtàwọn ohun tó ní lọ́kàn láti ṣe lọ́jọ́ iwájú yẹ̀ wò . 
 Ó yẹ ká mọrírì àwọn ìránnilétí Ọlọ́run . 
 Wọ́n ń fún wa lókun ní ti pé wọ́n ń jẹ́ ká máa rántí ìdí tá a fi pinnu láti máa gbé ìgbé ayé tí inú Ọlọ́run dùn sí . 
 Abájọ tí onísáàmù fi kọrin sí Jèhófà pé : “ Àwọn ìránnilétí rẹ ni mo ní ìfẹ́ni fún . ” — Sáàmù 119 : 24 . 
 2 , 3 . ( a ) Kí nìdí tí Jèhófà fi rí sí i pé ìtàn àwọn tó wà nínú Bíbélì ṣì wà títí dọjọ́ òní ? 
 ( b ) Àwọn ìtàn Bíbélì wo la máa gbé yẹ̀ wò nínú àpilẹ̀kọ yìí ? 
 Ọ̀rọ̀ Ọlọ́run lágbára gan - an bó tilẹ̀ jẹ́ pé ọ̀pọ̀lọpọ̀ ọdún sẹ́yìn ni wọ́n ti kọ ọ́ . 
 Bíbélì sọ ìtàn ohun tó ṣẹlẹ̀ sáwọn èèyàn kan tó gbé láyé ìgbàanì . 
 Bó tilẹ̀ jẹ́ pé àṣà àwọn èèyàn àti ojú tí wọ́n fi ń wo nǹkan ti yàtọ̀ gan - an sí ti ìgbà tí wọ́n kọ Bíbélì , àwọn ìṣòro tá a sábà máa ń ní lóde òní kò yàtọ̀ sí tayé ìgbà yẹn . 
 Ọ̀pọ̀ ìtàn tó wà nínú Bíbélì fún àǹfààní wa jẹ́ ìtàn alárinrin nípa àwọn tí wọ́n nífẹ̀ẹ́ Jèhófà tí wọ́n sì sìn ín tọkàntọkàn bí wọ́n tilẹ̀ ní ọ̀pọ̀ ìṣòro . 
 Àwọn ìtàn míì sì jẹ́ ká mọ irú ìwà tí Ọlọ́run kórìíra . 
 Jèhófà rí sí i pé gbogbo ohun tó ṣẹlẹ̀ sáwọn èèyàn yìí , àtèyí tó dára àtèyí tí kò dára , ló wà nínú Bíbélì láti kọ́ wa lẹ́kọ̀ọ́ pàtàkì . 
 Bí àpọ́sítélì Pọ́ọ̀lù ṣe sọ ọ́ gan - an ló rí , ó ní : “ Gbogbo ohun tí a ti kọ ní ìgbà ìṣáájú ni a kọ fún ìtọ́ni wa , pé nípasẹ̀ ìfaradà wa àti nípasẹ̀ ìtùnú láti inú Ìwé Mímọ́ , kí a lè ní ìrètí . ” — Róòmù 15 : 4 . 
 Ẹ jẹ́ ká jíròrò ìtàn mẹ́ta nínú Bíbélì , ìyẹn ìtàn Dáfídì àti Sọ́ọ̀lù , ìtàn Ananíà àti Sáfírà , àti ìtàn Jósẹ́fù òun ìyàwó Pọ́tífárì . 
 Ọ̀kọ̀ọ̀kan ìtàn wọ̀nyí ló kọ́ wa lẹ́kọ̀ọ́ pàtàkì . 
 Dídúró Ti Ètò Tí Ọlọ́run Ṣe 
 4 , 5 . ( a ) Kí ló ṣẹlẹ̀ láàárín Sọ́ọ̀lù Ọba àti Dáfídì ? 
 ( b ) Kí ni Dáfídì ṣe pẹ̀lú gbogbo bí Sọ́ọ̀lù ṣe kórìíra rẹ̀ ? 
 Sọ́ọ̀lù Ọba hùwà àìṣòótọ́ sí Jèhófà , èyí ò sì jẹ́ kó kúnjú ìwọ̀n mọ́ láti máa ṣàkóso àwọn èèyàn Jèhófà . 
 Ìdí nìyẹn tí Ọlọ́run fi kọ̀ ọ́ , tó sì sọ fún Sámúẹ́lì wòlíì pé kó lọ fòróró yan Dáfídì gẹ́gẹ́ bí ọba lọ́la nílẹ̀ Ísírẹ́lì . 
 Nígbà tí Dáfídì ṣe ohun tó fi hàn pé ó jẹ́ akọni lógún ogun táwọn èèyàn sì bẹ̀rẹ̀ sí i yìn ín , Sọ́ọ̀lù bẹ̀rẹ̀ sí i wò ó gẹ́gẹ́ bí ẹni tó ń bá òun du ipò ọba . 
 Àìmọye ìgbà ni Sọ́ọ̀lù gbìyànjú láti pa á . 
 Ṣùgbọ́n gbogbo ìgbà tí Sọ́ọ̀lù gbìyànjú rẹ̀ ni Dáfídì yè bọ́ torí pé Jèhófà wà pẹ̀lú rẹ̀ . — 1 Sámúẹ́lì 18 : 6 - 12 , 25 ; 19 : 10 , 11 . 
 Ọ̀pọ̀ ọdún ni Dáfídì fi ń sá kiri kí ọwọ́ Sọ́ọ̀lù má bàa tẹ̀ ẹ́ . 
 Láwọn ìgbà kan tí Dáfídì láǹfààní láti pa Sọ́ọ̀lù , àwọn alábàákẹ́gbẹ́ rẹ̀ sọ pé kó pa á , wọ́n ní Jèhófà ti fi ọ̀tá rẹ̀ lé e lọ́wọ́ . 
 Àmọ́ , Dáfídì ò gbà sí wọn lẹ́nu . 
 Ìdí tí Dáfídì kò ṣe pa Sọ́ọ̀lù ni pé Dáfídì jẹ́ adúróṣinṣin sí Jèhófà , ó sì bọ̀wọ̀ fun Sọ́ọ̀lù torí pé òun ni ọba tí Ọlọ́run fòróró yàn láti ṣàkóso àwọn èèyàn rẹ̀ . 
 Jèhófà ló ṣáà yan Sọ́ọ̀lù gẹ́gẹ́ bí ọba Ísírẹ́lì , àbí òun kọ́ ? 
 Jèhófà náà ni yóò tún mú un kúrò nípò ọba bí àkókò bá tó . 
 Dáfídì wò ó pé òun ò lẹ́tọ̀ọ́ láti dá sí ọ̀rọ̀ náà . 
 Lẹ́yìn tó ti ṣe gbogbo ohun tó lè ṣe láti mú kí inú Sọ́ọ̀lù yọ́ sóun , ó sọ pé : “ Jèhófà fúnra rẹ̀ yóò mú ìyọnu àgbálù bá a ; tàbí ọjọ́ rẹ̀ yóò dé tí yóò sì ní láti kú , tàbí yóò sọ̀ kalẹ̀ lọ sínú ìjà ogun , a ó sì gbá a lọ dájúdájú . 
 Kò ṣeé ronú kàn , níhà ọ̀dọ̀ mi , ní ojú ìwòye Jèhófà , láti na ọwọ́ mi sí ẹni àmì òróró Jèhófà ! ” — 1 Sámúẹ́lì 24 : 3 - 15 ; 26 : 7 - 20 . 
 Kí nìdí tó fi yẹ ká gbé ìtàn Dáfídì àti Sọ́ọ̀lù yẹ̀ wò ? 
 Ẹ̀kọ́ pàtàkì kan wà tá a lè rí kọ́ látinú ìtàn yìí . 
 Nígbà míì , ǹjẹ́ o máa ń ṣàníyàn nípa ìdí táwọn ìṣòro kan fi wà nínú ìjọ ? 
 Ó lè jẹ́ pé ohun tí kò bójú mu lẹnì kan ń ṣe sí ọ . 
 Nǹkan ọ̀hún lè má jẹ́ ẹ̀ṣẹ̀ ńlá o , síbẹ̀ ó lè máa dùn ọ́ . 
 Kí wá ló yẹ kó o ṣe ? 
 Nítorí ìfẹ́ tó o ní sí onítọ̀hún àti nítorí pé o fẹ́ jẹ́ adúróṣinṣin sí Jèhófà , ńṣe ló yẹ kó o lọ bá a sọ̀rọ̀ lọ́nà pẹ̀lẹ́tù nítorí àtilè jèrè arákùnrin rẹ . 
 Àmọ́ , bí ìṣòro náà ò bá yanjú ńkọ́ ? 
 Lẹ́yìn tó o bá ti ṣe gbogbo ohun tó o lè ṣe , o lè fi ọ̀rọ̀ náà lé Jèhófà lọ́wọ́ . 
 Ohun tí Dáfídì ṣe nìyẹn . 
 Báwo la ṣe lè fìwà jọ Dáfídì bí àwọn kan bá ń hùwà àìdáa sí wa tàbí tí wọ́n ń ṣe ẹ̀tanú sí wa ? 
 Tàbí kẹ̀ , ó lè jẹ́ pé àwọn kan ń hùwà àìdáa sí ọ tàbí wọ́n ń ṣe ẹ̀tanú sí ọ nítorí ìsìn rẹ . 
 Ó lè máà sí nǹkan kan tó o lè ṣe sí ìṣòro náà nísinsìnyí . 
 Òótọ́ ni pé irú nǹkan bẹ́ẹ̀ lè má rọrùn láti fara dà , àmọ́ ohun tí Dáfídì ṣe nígbà tí Sọ́ọ̀lù ń hùwà àìdáa sí i kọ́ wa lẹ́kọ̀ọ́ kan . 
 Téèyàn bá ka àwọn sáàmù tí Dáfídì kọ nígbà tó wà nínú ìṣòro , àánú á ṣèèyàn . 
 Kì í ṣe àdúrà àtọkànwá tó gbà sí Ọlọ́run pé kó má ṣe jẹ́ kí ọwọ́ Sọ́ọ̀lù tẹ òun nìkan ló wà nínú àwọn sáàmù wọ̀nyí , àmọ́ ó tún kọ̀wé nípa ìdúróṣinṣin rẹ̀ sí Jèhófà àti bó ṣe ń wù ú tó pé káwọn èèyàn gbé orúkọ Ọlọ́run ga . 
 Dáfídì jẹ́ adúróṣinṣin sí Jèhófà bó tilẹ̀ jẹ́ pé ọ̀pọ̀ ọdún ni Sọ́ọ̀lù fi hùwà àìdáa sí i . 
 Àwa náà ní láti jẹ́ olóòótọ́ sí Jèhófà àti ètò rẹ̀ bí àwọn èèyàn tiẹ̀ ń hùwà àìdáa tàbí tí wọ́n ń ṣe àwọn nǹkan míì sí wa . 
 Ẹ jẹ́ kó dá wa lójú pé Jèhófà ń rí gbogbo ohun tó ń ṣẹlẹ̀ náà . — Sáàmù 86 : 2 . 
 Kí làwọn Ẹlẹ́rìí Jèhófà ilẹ̀ Mòsáńbíìkì ṣe nígbà tí àwọn ìṣòro kan dán ìdúróṣinṣin wọn sí Jèhófà wò ? 
 Àwọn kan tí wọ́n jẹ́ olóòótọ́ sí Jèhófà nígbà ìdánwò tá a lè kẹ́kọ̀ọ́ lára wọn lónìí ni àwọn ará wa ní Mòsáńbíìkì . 
 Lọ́dún 1984 , àìmọye ìgbà làwọn ọmọ ogún ọlọ̀tẹ̀ kan lọ gbógun jà wọ́n lábúlé wọn . 
 Bí wọ́n ṣe ń ja àwọn èèyàn lólè ni wọ́n ń dáná sun ilé wọn , tí wọ́n sì ń pa àwọn mìíràn . 
 Ó fẹ́rẹ̀ẹ́ má sí ohun táwọn Kristẹni tòótọ́ wọ̀nyí lè ṣe láti gba ara wọn sílẹ̀ lọ́wọ́ wọn . 
 Àwọn ọmọ ogun ọlọ̀tẹ̀ náà ò fi àwọn tó ń gbé lágbègbè náà lọ́rùn sílẹ̀ rárá , wọ́n ní àfi kí wọ́n dára pọ̀ mọ́ àwọn tàbí kí wọ́n ṣàtìlẹ́yìn fún àwọn láwọn ọ̀nà mìíràn . 
 Àwọn Ẹlẹ́rìí Jèhófà sì mọ̀ pé ṣíṣe bẹ́ẹ̀ lòdì sí ìlànà Kristẹni tó sọ pé wọn ò gbọ́dọ̀ gbè sẹ́yìn ẹnì kankan . 
 Kíkọ̀ tí wọ́n kọ̀ yìí mú kí orí àwọn ọlọ̀tẹ̀ náà gbóná . 
 Nǹkan bí ọgbọ̀n Ẹlẹ́rìí ni wọ́n pa lákòókò tí gbogbo nǹkan gbóná girigiri yẹn , síbẹ̀ àwọn èèyàn Ọlọ́run ò juwọ́ sílẹ̀ pẹ̀lú gbogbo bí àwọn ọlọ̀tẹ̀ náà ṣe láwọn máa pa wọ́n . 
 * Wọ́n fara da ìwà àìdáa tí wọ́n ń hù sí wọn bíi ti Dáfídì , wọ́n sì borí lẹ́yìn - ọ̀ - rẹyìn . 
 Ìránnilétí Tó Jẹ́ Ìkìlọ̀ fún Wa 
 9 , 10 . ( a ) Báwo làwọn ìtàn kan nínú Ìwé Mímọ́ ṣe lè ṣe wá láǹfààní ? 
 ( b ) Kí ló burú nínú ohun tí Ananíà àti Sáfírà ṣe ? 
 Ìtàn àwọn kan lára àwọn tí Ìwé Mímọ́ sọ̀rọ̀ nípa wọn jẹ́ ìkìlọ̀ fún wa nípa irú ìwà tó yẹ ká jìnnà sí . 
 Ìtàn àwọn tó ṣe ohun tí kò dáa tí wọ́n sì jìyà ẹ̀ pọ̀ gan - an nínú Bíbélì , kódà àwọn ìránṣẹ́ Ọlọ́run wà lára wọn . 
 Ọ̀kan lára irú ìtàn bẹ́ẹ̀ ni ti Ananíà àti Sáfírà , tọkọtaya kan tí wọ́n wà nínú ìjọ Kristẹni ọ̀rúndún kìíní nílùú Jerúsálẹ́mù . 
 Lẹ́yìn Pẹ́ńtíkọ́sì ọdún 33 Sànmánì Kristẹni , àwọn ọmọlẹ́yìn Kristi rí i pé ó yẹ kí àwọn fi nǹkan ṣèrànwọ́ fún àwọn tó ṣẹ̀ṣẹ̀ di ọmọ ẹ̀yìn tí wọ́n dúró sí Jerúsálẹ́mù kí wọ́n bàa lè jàǹfààní látinú ìbákẹ́gbẹ́ pẹ̀lú àwọn àpọ́sítélì . 
 Àwọn kan nínú ìjọ ta àwọn ohun ìní wọn kí wọ́n lè fowó rẹ̀ ṣètìlẹyìn fáwọn èèyàn nínú ìjọ kó má bàa sí ẹni tó ṣe aláìní . 
 Ananíà àti Sáfírà ta ilẹ̀ kan àmọ́ apá kan ni wọ́n mú wá fáwọn àpọ́sítélì lára iye tí wọ́n tà á , wọ́n ní gbogbo iye tí àwọn rí lórí ilẹ̀ tí àwọn tà làwọn mú wá yẹn . 
 Iyekíye tó bá wu Ananíà àti Sáfírà ni wọ́n lè fi sílẹ̀ , ṣùgbọ́n èròkerò ló wà lọ́kàn wọn , wọn ò sì ṣòótọ́ . 
 Ńṣe ni wọ́n fẹ́ ṣe ohun táwọn ọmọlẹ́yìn yòókù yóò fi máa fojú ọ̀làwọ́ gidi wò wọ́n . 
 Ẹ̀mí mímọ́ wá ran àpọ́sítélì Pétérù lọ́wọ́ láti tú ìwà àìṣòótọ́ àti àgàbàgebè wọn fó , Jèhófà sì fikú pa wọ́n . — Ìṣe 5 : 1 - 10 . 
 11 , 12 . ( a ) Àwọn ọ̀rọ̀ ìṣítí wo ló wà nínú Ìwé Mímọ́ nípa ìdí tó fi yẹ ká jẹ́ olóòótọ́ ? 
 ( b ) Àwọn àǹfààní wo la máa jẹ tá a bá jẹ́ olóòótọ́ ? 
 Bó bá ń ṣe wá bíi pé ká parọ́ torí káwọn èèyàn lè kà wá sí èèyàn dáadáa , ẹ jẹ́ ká rántí ìtàn Ananíà àti Sáfírà o . 
 Tá a bá tiẹ̀ rí àwọn èèyàn tàn jẹ , a ò lè tan Jèhófà jẹ . 
 Ọ̀pọ̀ ibi ni Ìwé Mímọ́ ti rọ̀ wá pé ká jẹ́ olóòótọ́ sí ara wa torí pé àwọn òpùrọ́ ò ní sí nínú ayé tuntun tó ń bọ̀ , níbi tí kò ti ní sí ìwà àìṣòdodo . 
 Ó yẹ ká mọ ìdí tí èyí fi rí bẹ́ẹ̀ . 
 Ìdí ọ̀hún ni pé Sátánì Èṣù ló ń fa gbogbo ìwà àìṣòótọ́ . — Jòhánù 8 : 44 . 
 Tá a bá jẹ́ olóòótọ́ , àǹfààní kékeré kọ́ la máa jẹ o . 
 Lára wọn ni pé a ó ní ẹ̀rí ọkàn tó mọ́ , a ó sì jẹ́ ẹni táwọn èèyàn fọkàn tán . 
 Ọ̀pọ̀ àwọn Kristẹni ló jẹ́ pé jíjẹ́ tí wọ́n jẹ́ olóòótọ́ ló mú kí wọ́n ríṣẹ́ , òun ni ò sì jẹ́ kí iṣẹ́ bọ́ lọ́wọ́ àwọn míì . 
 Àmọ́ , àǹfààní tó ga jù lọ tá a máa jẹ ni pé , a óò jẹ́ ọ̀rẹ́ Ọlọ́run Olódùmarè . — Sáàmù 15 : 1 , 2 . 
 Jíjẹ́ Oníwà Mímọ́ 
 Inú ipò wo ni Jósẹ́fù bá ara rẹ̀ , kí ló sì ṣe nígbà tí ọ̀rọ̀ rí bẹ́ẹ̀ ? 
 Ọmọ ọdún mẹ́tàdínlógún ni Jósẹ́fù ọmọ Jákọ́bù baba ńlá ìgbàanì kan nígbà tí wọ́n tà á sóko ẹrú . 
 Lẹ́yìn - ọ̀ - rẹyìn , ó bára ẹ̀ nílé Pọ́tífárì tó jẹ́ ìjòyè kan láàfin ọba ilẹ̀ Íjíbítì . 
 Ṣùgbọ́n ìyàwó Pọ́tífárì ọ̀gá rẹ̀ ò fi í lọ́rùn sílẹ̀ , ó fẹ́ kí Jósẹ́fù tó rẹwà lọ́kùnrin ní ìbálòpọ̀ pẹ̀lú òun . 
 Ojoojúmọ́ ló máa ń sọ fún Jósẹ́fù pé : “ Sùn tì mí . ” 
 Ọ̀nà Jósẹ́fù jìn síbi táwọn mọ̀lẹ́bí rẹ̀ wà , kò sì sẹ́ni tó mọ̀ ọ́n nílẹ̀ Íjíbítì . 
 Bó bá tiẹ̀ ní ìbálòpọ̀ pẹ̀lú obìnrin yìí , ẹnikẹ́ni lè má mọ̀ . 
 Àmọ́ nígbà tí ara ìyàwó ọ̀gá rẹ̀ ò gbà á mọ́ , ló bá di Jósẹ́fù mú , Jósẹ́fù sì já ara rẹ̀ gbà ó fẹsẹ̀ fẹ́ ẹ . — Jẹ́nẹ́sísì 37 : 2 , 18 - 28 ; 39 : 1 - 12 . 
 14 , 15 . ( a ) Kí nìdí tó fi yẹ ká gbé ìtàn Jósẹ́fù yẹ̀ wò ? 
 ( b ) Kí nìdí tí obìnrin kan tó jẹ́ Kristẹni fi dúpẹ́ pé òun kọbi ara sí àwọn ìránnilétí Ọlọ́run ? 
 Inú agboolé àwọn olùbẹ̀rù Ọlọ́run ni wọ́n ti tọ́ Jósẹ́fù dàgbà , ó sì mọ̀ pé kò tọ̀nà káwọn tí kì í ṣe tọkọtaya ní ìbálòpọ̀ . 
 Ó bi obìnrin náà pé : “ Báwo ni èmi ṣe lè hu ìwà búburú ńlá yìí , kí n sì dẹ́ṣẹ̀ sí Ọlọ́run ní ti gidi ? ” 
 Bóyá ohun tó mú kó ronú bẹ́ẹ̀ ni pé ó mọ̀ nípa ìlànà ọkọ - kan aya - kan tí Ọlọ́run fi lélẹ̀ fún àwọn ẹ̀dá èèyàn ní ọgbà Édẹ́nì . 
 Lónìí , àwọn èèyàn Ọlọ́run lè rí ẹ̀kọ́ kọ́ tí wọ́n bá ronú nípa ohun tí Jósẹ́fù ṣe nínú ipò tó wà yẹn . 
 Láwọn àgbègbè kan , àwọn èèyàn ò ka ìṣekúṣe sí ohun tó burú rárá , àní ńṣe ni wọ́n máa ń dá yẹ̀yẹ́ àwọn ọ̀dọ́ tí kò bá bá wọn ṣèṣekúṣe . 
 Ìwà panṣágà tún wọ́pọ̀ láàárín àwọn àgbàlagbà . 
 Nítorí náà , ìránnilétí ni ìtàn Jósẹ́fù jẹ́ fún wa lónìí . 
 Òfin tí Ọlọ́run ṣe pé ẹ̀ṣẹ̀ ni panṣágà àti àgbèrè ṣì wà fún wa lóde òní . 
 Ọ̀pọ̀ lára àwọn tó ṣèṣekúṣe gbà pé kò tiẹ̀ yẹ kéèyàn ṣe é rárá . 
 Lára ohun tó lè tìdí ẹ̀ yọ ni pé àwọn èèyàn lè máa fini ṣẹ̀sín , kí ẹ̀rí ọkàn máa dáni lẹ́bi , owú jíjẹ , oyún àti àìsàn tí ìṣekúṣe ń fà . 
 Èyí bá ọ̀rọ̀ tí Ìwé Mímọ́ sọ mu pé ńṣe lẹni tó “ bá ń ṣe àgbèrè ń ṣẹ̀ sí ara òun fúnra rẹ̀ . ” — 1 Kọ́ríńtì 5 : 9 - 12 ; 6 : 18 ; Òwe 6 : 23 - 29 , 32 . 
 Obìnrin kan tí kò lọ́kọ tórúkọ rẹ̀ ń jẹ́ Jenny * tó jẹ́ ọ̀kan lára àwọn Ẹlẹ́rìí Jèhófà dúpẹ́ pé òun kọbi ara sí àwọn ìránnilétí Jèhófà . 
 Níbi iṣẹ́ rẹ̀ , ọkùnrin kan tó lẹ́wà tí wọ́n jọ ń ṣiṣẹ́ fẹ́ máa bá a tage . 
 Bó tilẹ̀ jẹ́ pé Jenny ò gbà fún un , síbẹ̀ ọkùnrin náà kò fi í lọ́rùn sílẹ̀ . 
 Jenny sọ pé : “ Mo wá rí i pé ó túbọ̀ ń nira fún mi láti pa ara mi mọ́ torí pé kò sí ọmọbìnrin tí orí rẹ̀ ò ní wú tí ọmọkùnrin kan bá ń gba tiẹ̀ . ” 
 Síbẹ̀ , Jenny mọ̀ pé ńṣe ló kàn fẹ́ bá òun ṣèṣekúṣe bíi tàwọn tó ti bá ṣe irú ẹ̀ . 
 Nígbà tí Jenny wá ń kíyè sí i pé òun ti fẹ́ juwọ́ sílẹ̀ , ó fi taratara bẹ Jèhófà pé kó jẹ́ kí òun lè jẹ́ olóòótọ́ . 
 Jenny rí i pé ńṣe làwọn ohun tí òun kọ́ nígbà tí òun ṣèwádìí nínú Bíbélì àti nínú àwọn ìwé tí ètò Ọlọ́run tẹ̀ dà bí ìránnilétí àtìgbàdégbà tó ń ta òun jí kí òun lè wà lójúfò . 
 Ọ̀kan lára irú ìránnilétí bẹ́ẹ̀ ni ìtàn Jósẹ́fù àti ìyàwó Pọ́tífárì . 
 Ó kádìí ọ̀rọ̀ rẹ̀ pé : “ Níwọ̀n ìgbà tí mo bá ti lè máa rán ara mi létí bí mo ṣe fẹ́ràn Jèhófà tó , mi ò ní máa bẹ̀rù pé màá ṣe ohun tó burú jáì yìí kí n sì dẹ́ṣẹ̀ sí Ọlọ́run . ” 
 Máa Kọbi Ara Sáwọn Ìránnilétí Ọlọ́run ! 
 Báwo la ṣe lè jàǹfààní tá a bá ń gbé ìtàn àwọn tí Bíbélì sọ̀rọ̀ nípa wọn yẹ̀ wò tá a sì ń ṣàṣàrò lórí irú ìtàn bẹ́ẹ̀ ? 
 Tí gbogbo wa bá gbìyànjú láti mọ ìdí tí Jèhófà fi ṣètò pé káwọn ìtàn kan wà nínú Bíbélì fún wa , ìyẹn á jẹ́ ká túbọ̀ mọrírì àwọn ìlànà Ọlọ́run . 
 Ẹ̀kọ́ wo ni wọ́n ń kọ́ wa ? 
 Kí làwọn ìṣesí tàbí ìwà táwọn tí Bíbélì sọ̀rọ̀ nípa wọn hù tó yẹ ká fara wé tàbí tó yẹ ká ṣọ́ra fún ? 
 Ọgọ́rọ̀ọ̀rún èèyàn ni ìtàn wọn wà nínú Ọ̀rọ̀ Ọlọ́run . 
 Gbogbo àwọn tí wọ́n nífẹ̀ẹ́ sí ìtọ́ni Ọlọ́run yóò jàǹfààní tí wọ́n bá ń wá bí wọ́n á ṣe ní ọgbọ́n tí ń fúnni ní ìyè , títí kan àwọn ẹ̀kọ́ tá a lè rí kọ́ látinú àwọn àpẹẹrẹ tí Jèhófà jẹ́ kó wà lákọọ́lẹ̀ fún wa . 
 Ìwé ìròyìn Ilé Ìṣọ́ sábà máa ń ní àwọn àpilẹ̀kọ tó sọ nípa irú àwọn ẹni bẹ́ẹ̀ tá a lè rí ẹ̀kọ́ kọ́ nínú ìtàn ìgbésí ayé wọn . 
 O ò ṣe máa wá àyè láti gbé àwọn ìtàn wọ̀nyí yẹ̀ wò ? 
 Ojú wo lo fi ń wo àwọn ìránnilétí Jèhófà , kí sì nìdí ? 
 A mà dúpẹ́ o fún ìfẹ́ tí Jèhófà ń fi hàn sáwọn tó ń sa gbogbo ipá wọn láti ṣe ìfẹ́ rẹ̀ ! 
 Lóòótọ́ , a kì í ṣe ẹni pípé àní gẹ́gẹ́ báwọn ọkùnrin àtobìnrin tí Bíbélì sọ̀rọ̀ nípa wọn kì í ti í ṣe ẹni pípé . 
 Síbẹ̀síbẹ̀ , ohun tí Ìwé Mímọ́ sọ nípa ohun tí wọ́n ṣe wúlò gan - an fún wa . 
 Tá a bá ń kọbi ara sí àwọn ìránnilétí Jèhófà , a ò ní ṣe àṣìṣe tó burú gan - an , yóò sì ṣeé ṣe fún wa láti tẹ̀ lé àpẹẹrẹ àwọn tí wọ́n rìn ní ọ̀nà òdodo . 
 Tí a bá ṣe bẹ́ẹ̀ , a ó lè sọ bíi ti onísáàmù tó kọrin pé : “ Aláyọ̀ ni àwọn tí ń pa àwọn ìránnilétí [ Jèhófà ] mọ́ ; wọ́n ń fi gbogbo ọkàn - àyà wá a . 
 Ọkàn mi ti pa àwọn ìránnilétí rẹ mọ́ , mo sì nífẹ̀ẹ́ wọn lọ́nà tí ó peléke . ” — Sáàmù 119 : 2 , 167 . 
 [ Àwọ̀n Àlàyé ìsàlẹ̀ ìwé ] 
 Wo ìwé ọdọọdún àwa Ẹlẹ́rìí Jèhófà ti ọdún 1996 , ojú ìwé 160 sí 162 . 
 A ti yí orúkọ rẹ̀ padà . 
 Báwo Ni Wàá Ṣe Dáhùn ? 
 • Ẹ̀kọ́ wo la lè rí kọ́ látinú ìwà Dáfídì sí Sọ́ọ̀lù ? 
 • Kí ni ìtàn Ananíà àti Sáfírà kọ́ wa ? 
 • Kí nìdí tó fi yẹ ká gbé ìtàn ohun tó ṣẹlẹ̀ sí Jósẹ́fù yẹ̀ wò lónìí ? 
 [ Àwòrán tó wà ní ojú ìwé 26 ] 
 Kí nìdí tí Dáfídì ò ṣe jẹ́ kí wọ́n pa Sọ́ọ̀lù ? 
 [ Àwòrán tó wà ní ojú ìwé 27 ] 
 Ẹ̀kọ́ wo ni ìtàn Ananíà àti Sáfírà kọ́ wa ? 
 [ Àwòrán tó wà ní ojú ìwé 28 ] 
 Kí nìdí tí Jósẹ́fù ò fi gbà láti ṣèṣekúṣe ? 
 Inú Orílẹ̀ - èdè Tí Ọlọ́run Yàn La Bí Wọn Sí 
 “ Ìwọ ni Jèhófà Ọlọ́run rẹ ti yàn láti di ènìyàn rẹ̀ . ” — DIUTARÓNÓMÌ 7 : 6 . 
 1 , 2 . 
 Àwọn ohun ribiribi wo ni Jèhófà ṣe nítorí àwọn èèyàn rẹ̀ , àjọṣe wo làwọn ọmọ Ísírẹ́lì sì wọnú rẹ̀ pẹ̀lú Ọlọ́run ? 
 LỌ́DÚN 1513 ṣáájú Sànmánì Kristẹni , Jèhófà mú àwọn ìránṣẹ́ rẹ̀ orí ilẹ̀ ayé wọnú àjọṣe tuntun kan pẹ̀lú rẹ̀ . 
 Lọ́dún yẹn , ó dojú ti agbára ayé kan , ó sì gba àwọn ọmọ Ísírẹ́lì kúrò lóko ẹrú . 
 Ohun tó ṣe yìí ló mú kó di Olùgbàlà wọn àti Olúwa wọn . 
 Kí Ọlọ́run to ṣe ohun tó ṣe yìí , ó sọ fún Mósè pé : “ Sọ fún àwọn ọmọ Ísírẹ́lì pé , ‘ Èmi ni Jèhófà , èmi yóò sì mú yín jáde dájúdájú kúrò lábẹ́ ẹrù ìnira àwọn ará Íjíbítì , èmi yóò sì dá yín nídè kúrò nínú ìsìnrú wọn , èmi yóò sì tún gbà yín padà ní ti gidi pẹ̀lú apá nínà jáde àti pẹ̀lú àwọn ìdájọ́ ńlá . 
 Dájúdájú , èmi yóò sì mú yín sọ́dọ̀ ara mi gẹ́gẹ́ bí àwọn ènìyàn kan , èmi yóò sì jẹ́ Ọlọ́run fún yín ní ti tòótọ́ . ’ ” — Ẹ́kísódù 6 : 6 , 7 ; 15 : 1 - 7 , 11 . 
 Kété táwọn ọmọ Ísírẹ́lì kúrò ní Íjíbítì , wọ́n dá májẹ̀mú pé àjọṣe yóò wà láàárín àwọn àti Jèhófà Ọlọ́run . 
 Dípò kí Jèhófà máa bá ẹnì kọ̀ọ̀kan , tàbí ìdílé kọ̀ọ̀kan , tàbí àwùjọ àwọn ìdílé tó bára tan lò , àwọn èèyàn tá a kó jọ , ìyẹn orílẹ̀ - èdè kan lórí ilẹ̀ ayé , ló wá ń bá lò látìgbà yẹn lọ . 
 Ó fún àwọn èèyàn rẹ̀ ní òfin tí yóò máa darí ìgbésí ayé wọn ojoojúmọ́ , pàápàá àwọn òfin tí wọ́n á máa lò nínú ìjọsìn wọn . 
 Mósè sọ fún wọn pé : “ Orílẹ̀ - èdè ńlá wo ni ó wà , tí ó ní àwọn ọlọ́run tí wọ́n sún mọ́ ọn bí Jèhófà Ọlọ́run wa ti ṣe nínú gbogbo kíké tí a ń ké pè é ? 
 Orílẹ̀ - èdè ńlá wo ni ó sì wà , tí ó ní àwọn ìlànà òdodo àti àwọn ìpinnu ìdájọ́ bí gbogbo òfin yìí tí mo ń fi sí iwájú yín lónìí ? ” — Diutarónómì 4 : 7 , 8 . 
 Inú Orílẹ̀ - Èdè Àwọn Ẹlẹ́rìí La Bí Wọn Sí 
 3 , 4 . 
 Kí nìdí pàtàkì tí orílẹ̀ - èdè Ísírẹ́lì fi wà ? 
 Ní ọgọ́rọ̀ọ̀rún ọdún lẹ́yìn náà , Jèhófà tipasẹ̀ wòlíì rẹ̀ Aísáyà rán àwọn ọmọ Ísírẹ́lì létí ìdí pàtàkì tí orílẹ̀ - èdè náà fi wà . 
 Aísáyà sọ pé : “ Èyí ni ohun tí Jèhófà wí , Ẹlẹ́dàá rẹ , ìwọ Jékọ́bù , àti Aṣẹ̀dá rẹ , ìwọ Ísírẹ́lì : ‘ Má fòyà , nítorí pé mo ti tún ọ rà . 
 Mo ti fi orúkọ rẹ pè ọ́ . 
 Tèmi ni ọ́ . 
 Nítorí pé èmi ni Jèhófà Ọlọ́run rẹ , Ẹni Mímọ́ Ísírẹ́lì tí í ṣe Olùgbàlà rẹ . . . . 
 Mú àwọn ọmọkùnrin mi wá láti ibi jíjìnnàréré , àti àwọn ọmọbìnrin mi láti ìkángun ilẹ̀ ayé , olúkúlùkù ẹni tí a ń fi orúkọ mi pè , tí mo sì dá fún ògo mi , tí mo ṣẹ̀dá , bẹ́ẹ̀ ni , tí mo ṣe . 
 Ẹ̀yin ni ẹlẹ́rìí mi , ’ ni àsọjáde Jèhófà , ‘ àní ìránṣẹ́ mi tí mo ti yàn , . . . àwọn ènìyàn tí mo ti ṣẹ̀dá fún ara mi , kí wọ́n lè máa ròyìn ìyìn mi lẹ́sẹẹsẹ . ’ ” — Aísáyà 43 : 1 , 3 , 6 , 7 , 10 , 21 . 
 Gẹ́gẹ́ bí àwọn èèyàn tá à ń fi orúkọ Jèhófà pè , àwọn ọmọ Ísírẹ́lì yóò máa jẹ́rìí fún àwọn orílẹ̀ - èdè pé Ọlọ́run ni ọba aláṣẹ . 
 Wọ́n yóò jẹ́ èèyàn ‘ tí a dá fún ògo Jèhófà . ’ 
 Wọn yóò máa ‘ sọ̀rọ̀ ìyìn Jèhófà , ’ wọn yóò sì máa sọ̀rọ̀ nípa àwọn ohun ribiribi tó ṣe láti dá wọn nídè , wọ́n á wá tipa báyìí máa yin orúkọ mímọ́ rẹ̀ lógo . 
 Ní ṣókí , wọ́n á jẹ́ orílẹ̀ - èdè ẹlẹ́rìí fún Jèhófà . 
 Ọ̀nà wo ni Ísírẹ́lì gbà jẹ́ orílẹ̀ - èdè tá a yà sí mímọ́ ? 
 Ni ọ̀rúndún kọkànlá ṣáájú Sànmánì Kristẹni , Sólómọ́nì Ọba fi hàn pé Jèhófà ti ṣe Ísírẹ́lì ní orílẹ̀ - èdè tó yà sọ́tọ̀ . 
 Nínú àdúrà tí Sólómọ́nì gbà sí Jèhófà , ó sọ pé : “ Ìwọ fúnra rẹ ni ó yà wọ́n sọ́tọ̀ gẹ́gẹ́ bí ogún ìní rẹ nínú gbogbo ènìyàn ilẹ̀ ayé . ” 
 Ọmọ Ísírẹ́lì kọ̀ọ̀kan tún ní àjọṣe pàtàkì pẹ̀lú Jèhófà . 
 Ṣáájú àkókò yẹn , Mósè ti sọ fún wọn pé : “ Ọmọ Jèhófà Ọlọ́run yín ni ẹ jẹ́ . . . . 
 Nítorí ènìyàn mímọ́ ni o jẹ́ fún Jèhófà Ọlọ́run rẹ . ” 
 Nítorí náà , àwọn ọmọdé tó jẹ́ ọmọ Ísírẹ́lì kò ní láti ya ìgbésí ayé wọn sí mímọ́ fún Jèhófà . 
 Ńṣe la bí wọ́n gẹ́gẹ́ bí ara àwọn èèyàn tí Ọlọ́run ti yà sí mímọ́ . 
 Gbogbo àwọn ọmọ tí wọ́n ń bí ló gba ìtọ́ni nípa àwọn òfin Jèhófà wọ́n sì ní láti máa pa wọ́n mọ́ nítorí májẹ̀mú tí Jèhófà bá Ísírẹ́lì dá . — Diutarónómì 11 : 18 , 19 . 
 Ẹnì Kọ̀ọ̀kan Lómìnira Láti Yan Ohun Tó Wù Ú 
 Ìpinnu wo lọmọ Ísírẹ́lì kọ̀ọ̀kan gbọ́dọ̀ ṣe ? 
 Bó tilẹ̀ jẹ́ pé inú orílẹ̀ - èdè tá a yà sí mímọ́ ni wọ́n bí àwọn ọmọ Ísírẹ́lì sí , ẹnì kọ̀ọ̀kan wọn ní láti pinnu láti sin Ọlọ́run . 
 Kí wọ́n tó wọ Ilẹ̀ Ìlérí , Mósè sọ fún wọn pé : “ Èmi ń fi ọ̀run àti ilẹ̀ ayé ṣe ẹlẹ́rìí lòdì sí yín lónìí , pé èmi ti fi ìyè àti ikú sí iwájú rẹ , ìbùkún àti ìfiré ; kí o sì yan ìyè , kí o lè máa wà láàyè nìṣó , ìwọ àti ọmọ rẹ , nípa nínífẹ̀ẹ́ Jèhófà Ọlọ́run rẹ , nípa fífetí sí ohùn rẹ̀ àti nípa fífà mọ́ ọn ; nítorí òun ni ìyè rẹ àti gígùn ọjọ́ rẹ , kí ìwọ lè máa gbé lórí ilẹ̀ tí Jèhófà búra fún àwọn baba ńlá rẹ Ábúráhámù , Ísákì àti Jékọ́bù láti fi fún wọn . ” 
 Nítorí náà , ọmọ Ísírẹ́lì kọ̀ọ̀kan ló ní láti fúnra rẹ̀ pinnu láti nífẹ̀ẹ́ Jèhófà , láti fetí sí ohun rẹ̀ , àti láti fà mọ́ ọn . 
 Níwọ̀n báwọn ọmọ Ísírẹ́lì ti ní òmìnira láti yan ohun tó bá wù wọ́n , àwọn fúnra wọn ló máa kórè ohun tó bá tẹ̀yìn rẹ̀ yọ . — Diutarónómì 30 : 16 - 18 . 
 Kí ló ṣẹlẹ̀ lẹ́yìn tí ìran ìgbà ayé Jóṣúà kú tán ? 
 Ohun tó ṣẹlẹ̀ nígbà táwọn Onídàájọ́ ń ṣàkóso ní Ísírẹ́lì jẹ́ ká rí ohun tó máa ń jẹ́ àbájáde ìṣòtítọ́ àti àìṣòtítọ́ . 
 Ṣáájú ìgbà yẹn , àwọn ọmọ Ísírẹ́lì tẹ̀ lé àpẹẹrẹ rere Jóṣúà , Jèhófà sì bù kún wọn . 
 “ Àwọn ènìyàn náà sì ń bá a lọ láti sin Jèhófà ní gbogbo ọjọ́ Jóṣúà àti ní gbogbo ọjọ́ àwọn àgbà ọkùnrin tí ọjọ́ wọ́n gùn ré kọjá ti Jóṣúà , tí wọ́n sì ti rí gbogbo iṣẹ́ ńlá Jèhófà tí ó ṣe fún Ísírẹ́lì . ” 
 Àmọ́ o , lẹ́yìn ikú Jóṣúà , “ ìran mìíràn sì bẹ̀rẹ̀ sí dìde lẹ́yìn wọn , tí kò mọ Jèhófà tàbí iṣẹ́ tí ó ti ṣe fún Ísírẹ́lì . 
 Àwọn ọmọ Ísírẹ́lì sì ṣubú sínú ṣíṣe ohun tí ó burú ní ojú Jèhófà . ” 
 Ó hàn kedere pé , ìran tó ṣẹ̀ṣẹ̀ ń dàgbà náà kò nírìírí , wọn ò sì fojú iyebíye wo ogún wọn pé ara àwọn èèyàn tá a yà sí mímọ́ ni wọ́n , ìyẹn àwọn èèyàn tí Jèhófà Ọlọ́run ti tìtorí wọn ṣe iṣẹ́ àrà nígbà kan sẹ́yìn . — Sáàmù 78 : 3 - 7 , 10 , 11 . 
 Bí Wọ́n Ṣe Lè Ṣe Ohun Tó Bá Ìyàsímímọ́ Wọn Mu 
 8 , 9 . ( a ) Ìṣètò wo ló fún àwọn ọmọ Ísírẹ́lì láǹfààní láti fi hàn pé wọ́n ya ara wọn sí mímọ́ fún Jèhófà ? 
 ( b ) Kí làwọn tó ń rú ọrẹ ẹbọ àfínnúfíndọ̀ṣe sí Ọlọ́run jèrè fún ara wọn ? 
 Jèhófà fún àwọn èèyàn rẹ̀ láǹfààní láti ṣe ohun tó bá ìyàsímímọ́ wọn mu gẹ́gẹ́ bí orílẹ̀ - èdè kan . 
 Bí àpẹẹrẹ , Òfin tó fún wọn ló mú kí wọ́n máa rú àwọn ẹbọ tàbí ọrẹ . 
 Àwọn kan lára àwọn ẹbọ náà jẹ́ àìgbọ́dọ̀máṣe , àwọn kan sì jẹ́ àfínnúfíndọ̀ṣe . 
 Lára irú àwọn ẹbọ bẹ́ẹ̀ ni , ọrẹ ẹbọ sísún , ọrẹ ẹbọ ọkà àti ọrẹ ẹbọ ìdàpọ̀ tí wọ́n jẹ́ àfínnúfíndọ̀ṣe , àwọn wọ̀nyí sì jẹ́ ẹ̀bùn tí wọ́n ń mú wá fún Jèhófà láti jèrè ojú rere rẹ̀ àti láti fi ṣe ìdúpẹ́ . — Léfítíkù 7 : 11 - 13 . 
 Àwọn ẹbọ àfínnúfíndọ̀ṣe wọ̀nyẹn máa ń múnú Jèhófà dùn . 
 “ Òórùn amáratuni sí Jèhófà ” ni wọ́n pe ọrẹ ẹbọ sísún àti ọrẹ ẹbọ ọkà . 
 Nínú ẹbọ ìdàpọ̀ , ẹ̀jẹ̀ àti ọ̀rá ẹran ni wọ́n fi máa ń rúbọ sí Jèhófà , àwọn àlùfáà àtẹni tó mú ẹran ẹbọ náà wá sì máa ń jẹ àwọn apá kan lára ẹran náà . 
 Ó jẹ́ oúnjẹ ìṣàpẹẹrẹ tó ń fi hàn pé àjọṣe alálàáfíà wà láàárín ẹni náà àti Jèhófà . 
 Òfin náà sọ pé : “ Wàyí o , bí ó bá ṣẹlẹ̀ pé ẹ rú ẹbọ ìdàpọ̀ sí Jèhófà , kí ẹ rú u láti rí ìtẹ́wọ́gbà fún ara yín . ” 
 Bó tilẹ̀ jẹ́ pé gbogbo ọmọ Ísírẹ́lì la yà sí mímọ́ fún Jèhófà nítorí orílẹ̀ - èdè tá a bí wọn sí , àwọn tí wọ́n ṣe ohun tó bá ìyàsímímọ́ wọn mu nípa rírú ọrẹ ẹbọ àfínnúfíndọ̀ṣe sí Ọlọ́run ‘ jèrè ojú rere fún ara wọn ’ Ọlọ́run sì bù kún wọn gan - an . — Málákì 3 : 10 . 
 Báwo ni Jèhófà ṣe fi hàn pé ohun táwọn èèyàn ṣe láwọn ọjọ́ Aísáyà àti Málákì kò dùn mọ́ òun nínú ? 
 Àmọ́ ṣá o , léraléra ní orílẹ̀ - èdè Ísírẹ́lì tá a ti yà sí mímọ́ yìí hùwà àìṣòtítọ́ sí Jèhófà . 
 Jèhófà tipasẹ̀ wòlíì rẹ̀ Aísáyà sọ fún wọn pé : “ Ìwọ kò mú àgùntàn àwọn odindi ọrẹ ẹbọ sísun rẹ wá fún mi , o kò sì fi àwọn ẹbọ rẹ yìn mí lógo . 
 Èmi kò ṣe é ní ọ̀ranyàn fún ọ pé kí o fi ẹ̀bùn sìn mí . ” 
 Ohun mìíràn tún ni pé , àwọn ọrẹ ẹbọ tá ò fìfẹ́ ṣe tí kò sì tọkàn ẹni wá kò níye lórí lójú Jèhófà . 
 Bí àpẹẹrẹ , ọgọ́rùn - ún ọdún mẹ́ta lẹ́yìn ọjọ́ Aísáyà , ìyẹn lọ́jọ́ wòlíì Málákì , àwọn ọmọ Ísírẹ́lì ń fi àwọn ẹran tó lábùkù rúbọ . 
 Nítorí náà , Málákì sọ fún wọn pé : “ ‘ Èmi kò ní inú dídùn sí yín , ’ ni Jèhófà àwọn ẹgbẹ́ ọmọ ogun wí , ‘ èmi kò sì ní ìdùnnú nínú ọrẹ ẹbọ ẹ̀bùn láti ọwọ́ yín . ‘ . . . 
 ‘ Ẹ ti mú ohun tí a fà ya wá , àti èyí tí ó yarọ , àti aláìsàn ; bẹ́ẹ̀ ni , ẹ ti mú un wá bí ẹ̀bùn . 
 Èmi ha lè ní ìdùnnú nínú rẹ̀ ní ọwọ́ yín bí ? ’ 
 ni Jèhófà wí . ” — Málákì 1 : 10 , 13 ; Ámósì 5 : 22 . 
 Wọn Kì Í Ṣe Orílẹ̀ - Èdè Tí Ọlọ́run Yà Sí Mímọ́ fún Ara Rẹ̀ Mọ́ 
 Àǹfààní wo ni Jèhófà fún orílẹ̀ - èdè Ísírẹ́lì ? 
 Nígbà táwọn ọmọ Ísírẹ́lì di orílẹ̀ - èdè tí Jèhófà yà sí mímọ́ fún ara rẹ̀ , ó ṣèlérí fún wọn pé : “ Bí ẹ̀yin yóò bá ṣègbọràn délẹ̀délẹ̀ sí ohùn mi , tí ẹ ó sì pa májẹ̀mú mi mọ́ ní ti gidi , dájúdájú , nígbà náà , ẹ̀yin yóò di àkànṣe dúkìá mi nínú gbogbo àwọn ènìyàn yòókù , nítorí pé , gbogbo ilẹ̀ ayé jẹ́ tèmi . 
 Ẹ̀yin fúnra yín yóò sì di ìjọba àwọn àlùfáà àti orílẹ̀ - èdè mímọ́ fún mi . ” 
 Àárín wọn ni Mèsáyà tá a ṣèlérí náà yóò ti fara hàn , àwọn ni yóò sì kọ́kọ́ fún láǹfààní láti di ara àwọn tó máa ṣàkóso nínú Ìjọba Ọlọ́run . 
 Àmọ́ ọ̀pọ̀ jù lọ lára orílẹ̀ - èdè Ísírẹ́lì kò ṣe ohun tó bá ìyàsímímọ́ wọn mu . 
 Wọ́n kọ Mèsáyà sílẹ̀ wọ́n sì pa á níkẹyìn . — Ìṣe 7 : 51 - 53 . 
 Gbólóhùn wo ni Jésù sọ tó fi hàn pé Jèhófà ti kọ Ísírẹ́lì sílẹ̀ , pé kì í ṣe orílẹ̀ - èdè tó yà sí mímọ́ fún ara rẹ̀ mọ́ ? 
 Ní ọjọ́ díẹ̀ ṣáájú kí Jésù tó kú , ó sọ fáwọn aṣáájú ìsìn Júù pé : “ Ṣé ẹ kò tíì kà nínú Ìwé Mímọ́ rí pé , ‘ Òkúta tí àwọn akọ́lé kọ̀ tì ni èyí tí ó ti di olórí òkúta igun ilé . 
 Ọ̀dọ̀ Jèhófà ni èyí ti wá , ó sì jẹ́ ohun ìyanu ní ojú wa ’ ? 
 Ìdí nìyí tí mo fi wí fún yín pé , A ó gba ìjọba Ọlọ́run kúrò lọ́wọ́ yín , a ó sì fi fún orílẹ̀ - èdè tí yóò máa mú èso rẹ̀ jáde . ” 
 Láti fi hàn pé Jèhófà ti kọ orílẹ̀ - èdè tó yà sí mímọ́ fún ara rẹ̀ yìí sílẹ̀ , Jésù sọ pé : “ Jerúsálẹ́mù , Jerúsálẹ́mù , olùpa àwọn wòlíì àti olùsọ àwọn tí a rán sí i lókùúta , — iye ìgbà tí mo fẹ́ láti kó àwọn ọmọ rẹ jọpọ̀ ti pọ̀ tó , ní ọ̀nà tí àgbébọ̀ adìyẹ fi ń kó àwọn òròmọdìyẹ rẹ̀ jọpọ̀ lábẹ́ àwọn ìyẹ́ apá rẹ̀ ! 
 Ṣùgbọ́n ẹ kò fẹ́ ẹ . 
 Wò ó ! 
 A pa ilé yín tì fún yín . ” — Mátíù 23 : 37 , 38 . 
 Orílẹ̀ - Èdè Tuntun Kan Tá A Yà Sí Mímọ́ 
 Ọ̀rọ̀ tó jẹ́ àsọtẹ́lẹ̀ wo ni Jèhófà sọ lákòókò Jeremáyà ? 
 Lákòókò wòlíì Jeremáyà , Jèhófà sàsọtẹ́lẹ̀ ohun tuntun kan nípa àwọn èèyàn rẹ̀ . 
 A kà á pé : “ ‘ Wò ó ! 
 Àwọn ọjọ́ ń bọ̀ , ’ ni àsọjáde Jèhófà , ‘ tí èmi yóò bá ilé Ísírẹ́lì àti ilé Júdà dá májẹ̀mú tuntun ; kì í ṣe èyí tí ó rí bí májẹ̀mú tí mo bá àwọn baba ńlá wọn dá ní ọjọ́ tí mo di ọwọ́ wọn mú láti mú wọn jáde kúrò ní ilẹ̀ Íjíbítì , “ májẹ̀mú mi èyí tí àwọn fúnra wọn dà , bí ó tilẹ̀ jẹ́ pé èmi fúnra mi ni ọkọ olówó orí wọn , ” ni àsọjáde Jèhófà . ’ 
 ‘ Nítorí èyí ni májẹ̀mú tí èmi yóò bá ilé Ísírẹ́lì dá lẹ́yìn ọjọ́ wọnnì , ’ ni àsọjáde Jèhófà . 
 ‘ Ṣe ni èmi yóò fi òfin mi sínú wọn , inú ọkàn - àyà wọn sì ni èmi yóò kọ ọ́ sí . 
 Èmi yóò sì di Ọlọ́run wọn , àwọn fúnra wọn yóò sì di ènìyàn mi . ’ ” — Jeremáyà 31 : 31 - 33 . 
 Ìgbà wo ni Jèhófà dá orílẹ̀ - èdè tuntun tó yà sí mímọ́ yẹn sílẹ̀ , kí sì nìdí tó fi dá a sílẹ̀ ? 
 Àwọn wo ni orílẹ̀ - èdè tuntun náà . 
 Nígbà tí Jésù kú tó sì gbé ìtóye ẹ̀jẹ̀ rẹ̀ lọ fún Bàbá rẹ̀ lọ́dún 33 Sànmánì Kristẹni la fi ìpìlẹ̀ májẹ̀mú tuntun yìí lélẹ̀ . 
 Àmọ́ ṣá o , májẹ̀mú tuntun yẹn bẹ̀rẹ̀ iṣẹ́ nígbà tá a tú ẹ̀mí mímọ́ jáde lọ́jọ́ Pẹ́ńtíkọ́sì ọdún 33 Sànmánì Kristẹni àti nígbà ìbí orílẹ̀ - èdè tuntun kan , ìyẹn “ Ísírẹ́lì Ọlọ́run . ” 
 Nígbà tí àpọ́sítélì Pétérù ń kọ̀wé sáwọn Kristẹni ẹni àmì òróró , ó sọ pé : “ Ẹ̀yin jẹ́ ‘ ẹ̀yà àyànfẹ́ , ẹgbẹ́ àlùfáà aládé , orílẹ̀ - èdè mímọ́ , àwọn ènìyàn fún àkànṣe ìní , kí ẹ lè polongo káàkiri àwọn ìtayọlọ́lá ’ ẹni tí ó pè yín jáde kúrò nínú òkùnkùn wá sínú ìmọ́lẹ̀ àgbàyanu rẹ̀ . 
 Nítorí ẹ kì í ṣe ènìyàn nígbà kan rí , ṣùgbọ́n nísinsìnyí ẹ jẹ́ ènìyàn Ọlọ́run . ” 
 Àjọṣe pàtàkì tó wà láàárín Jèhófà àti Ísírẹ́lì nípa tara ti dópin . 
 Lọ́dún 33 Sànmánì Kristẹni , ojú rere Jèhófà ti kúrò lára Ísírẹ́lì nípa tara , ó ti wá wà lára Ísírẹ́lì nípa tẹ̀mí , ìyẹn ìjọ Kristẹni , ‘ orílẹ̀ - èdè tó ń mú èso ’ Ìjọba Mèsáyà “ jáde . ” — Mátíù 21 : 43 . 
 Ìyàsímímọ́ Tí Ẹnì Kọ̀ọ̀kan Ṣe 
 Irú ìrìbọmi wo ni Pétérù rọ àwọn olùgbọ́ rẹ̀ láti ṣe lọ́jọ́ Pẹ́ńtíkọ́sì ọdún 33 Sànmánì Kristẹni ? 
 Lẹ́yìn Pẹ́ńtíkọ́sì ọdún 33 Sànmánì Kristẹni , ẹnì kọ̀ọ̀kan , ìyẹn Júù tàbí Kèfèrí , ní láti ya ara rẹ̀ sí mímọ́ fún Ọlọ́run kó sì ṣe ìrìbọmi “ ní orúkọ Baba àti ti Ọmọ àti ti ẹ̀mí mímọ́ . ” 
 * Lọ́jọ́ Pẹ́ńtíkọ́sì , àpọ́sítélì Pétérù sọ fáwọn Júù àtàwọn aláwọ̀ṣe tí wọ́n lọ́kàn rere pé : “ Ẹ ronú pìwà dà , kí a sì batisí olúkúlùkù yín ní orúkọ Jésù Kristi fún ìdáríjì àwọn ẹ̀ṣẹ̀ yín , ẹ ó sì gba ẹ̀bùn ọ̀fẹ́ ẹ̀mí mímọ́ . ” 
 Àwọn Júù àtàwọn aláwọ̀ṣe wọ̀nyẹn ní láti fi hàn nípasẹ̀ ìrìbọmi wọn pé , àwọn ti ya ara wọn sí mímọ́ fún Jèhófà àwọn sì tún gbà pé Jésù ni ẹni tí Jèhófà ń tipasẹ̀ rẹ̀ dárí ẹ̀ṣẹ̀ àwọn jì . 
 Wọ́n ní láti gbà pé òun ni Àlùfáà Àgbà tí Jèhófà yàn àti Aṣáájú wọn , ìyẹn Orí ìjọ Kristẹni . — Kólósè 1 : 13 , 14 , 18 . 
 Báwo làwọn Júù àtàwọn Kèfèrí tí wọ́n lọ́kàn rere ṣe di ara Ísírẹ́lì tẹ̀mí nígbà ayé Pọ́ọ̀lù ? 
 Ọ̀pọ̀ ọdún lẹ́yìn náà , àpọ́sítélì Pọ́ọ̀lù sọ pé : “ Ṣùgbọ́n mo ń mú ìhìn iṣẹ́ náà wá fún àwọn tí ń bẹ ní Damásíkù lákọ̀ọ́kọ́ àti àwọn tí ń bẹ ní Jerúsálẹ́mù , àti fún gbogbo ilẹ̀ Jùdíà , àti fún àwọn orílẹ̀ - èdè pé kí wọ́n ronú pìwà dà , kí wọ́n sì yí padà sí Ọlọ́run nípa ṣíṣe àwọn iṣẹ́ tí ó yẹ fún ìrònúpìwàdà . ” 
 Lẹ́yìn tí Pọ́ọ̀lù ti mú un dá àwọn Júù àtàwọn Kèfèrí lójú pé Jésù ni Kristi , tí í ṣe Mèsáyà , ó ràn wọ́n lọ́wọ́ láti ya ara wọn sí mímọ́ kí wọ́n sì ṣèrìbọmi . 
 Nígbà tí wọ́n yí padà sọ́dọ̀ Ọlọ́run , àwọn ọmọ ẹ̀yìn tuntun yẹn di ara Ísírẹ́lì tẹ̀mí . 
 Iṣẹ́ fífi èdìdì di àwọn wo lo ti fẹ́rẹ̀ẹ́ parí , iṣẹ́ mìíràn wo ló sì ń yára kankan báyìí ? 
 Lónìí , fífi èdìdì di àwọn Ísírẹ́lì tẹ̀mí tó ṣẹ́ kù ti fẹ́rẹ̀ẹ́ dópin . 
 Nígbà tí iṣẹ́ náà bá parí , a óò pàṣẹ fún “ àwọn áńgẹ́lì mẹ́rin ” tó di afẹ́fẹ́ ìparun ti “ ìpọ́njú ńlá ” mú pé kí wọ́n tú wọn sílẹ̀ . 
 Kíyẹn tó ṣẹlẹ̀ , à ń kó àwọn “ ogunlọ́gọ̀ ńlá ” jọ báyìí , ìyẹn àwọn tó ní ìrètí láti gbé lórí ilẹ̀ ayé títí láé , iṣẹ́ náà sì ń yára kánkán . 
 “ Àwọn àgùntàn mìíràn ” wọ̀nyí ń fúnra wọn fínnúfíndọ̀ yàn láti lo ìgbàgbọ́ nínú “ ẹ̀jẹ̀ Ọ̀dọ́ Àgùntàn náà , ” wọ́n sì ń ṣèrìbọmi láti fi hàn pé àwọn ti ya ara àwọn sí mímọ́ fún Jèhófà . 
 Ọ̀pọ̀ lára wọn jẹ́ àwọn èwe tí àwọn obí Kristẹni ń tọ́ . 
 Bó o bá jẹ́ irú ewé bẹ́ẹ̀ , yóò wù ọ́ láti ka àpilẹ̀kọ tó kàn . 
 [ Àlàyé ìsàlẹ̀ ìwé ] 
 Wo Ilé Ìṣọ́ , May 15 , 2003 , ojú ìwé 30 sí 31 . 
 Àtúnyẹ̀wò 
 • Kí nìdí tí èwe kan tó jẹ́ ọmọ Ísírẹ́lì kò fí ní láti ya ara rẹ̀ sí mímọ́ fún Jèhófà láyè ọ̀tọ̀ ? 
 • Báwo làwọn ọmọ Ísírẹ́lì ṣe lè fi hàn pé àwọn ń ṣe ohun tó bá ìyàsímímọ́ wọn mu ? 
 • Kí nìdí tí Jèhófà fi kọ Ísírẹ́lì sílẹ̀ pé kì í ṣe orílẹ̀ - èdè tóun yà sí mímọ́ fún ara òun mọ́ , orílẹ̀ - èdè wo ló sì wá fi rọ́pò rẹ̀ ? 
 • Láti ọjọ́ Pẹ́ńtíkọ́sì ọdún 33 Sànmánì Kristẹni lọ , kí làwọn Júù àtàwọn Kèfèrí ní láti ṣe láti di ara Ísírẹ́lì tẹ̀mí ? 
 [ Àwòrán tó wà ní ojú ìwé 21 ] 
 Ìgbà tí wọ́n bí àwọn èwe tó jẹ́ ọmọ Ísírẹ́lì ni wọ́n ti di ara orílẹ̀ - èdè tí Ọlọ́run yàn 
 [ Àwòrán tó wà ní ojú ìwé 23 ] 
 Ọmọ Ísírẹ́lì kọ̀ọ̀kan ní láti fúnra rẹ̀ pinnu pé Ọlọ́run lóun máa sìn 
 [ Àwòrán tó wà ní ojú ìwé 23 ] 
 Ọrẹ ẹbọ àfínnúfíndọ̀ṣe fún àwọn ọmọ Ísírẹ́lì láǹfààní láti fi ìfẹ́ tí wọ́n ní fún Jèhófà hàn 
 [ Àwòrán tó wà ní ojú ìwé 25 ] 
 Lẹ́yìn Pẹ́ńtíkọ́sì ọdún 33 Sànmánì Kristẹni , àwọn ọmọlẹ́yìn Kristi lẹ́nì kọ̀ọ̀kan ní láti ya ara wọn sí mímọ́ fún Ọlọ́run kí wọ́n sì fi èyí hàn nípasẹ̀ ìrìbọmi 
 Ẹ̀yin Èwe , Ẹ Pinnu Láti Sin Jèhófà 
 “ Lónìí yìí , ẹ yan ẹni tí ẹ̀yin yóò máa sìn fún ara yín . ” — JÓṢÚÀ 24 : 15 . 
 1 , 2 . 
 Irú àwọn ìrìbọmi tí kò tọ́ wo làwọn oníṣọ́ọ̀ṣì ń ṣe ? 
 “ NÍGBÀ tí [ àwọn ọmọdé ] bá dàgbà tó láti mọ Kristi ni kẹ́ ẹ jẹ́ kí wọ́n di Kristẹni . ” 
 Òǹkọ̀wé kan tórúkọ rẹ̀ ń jẹ́ Tertullian ló kọ gbólóhùn yẹn nígbà tó kù díẹ̀ kí ọ̀rúndún kejì Sànmánì Kristẹni parí . 
 Ìrìbọmi fáwọn ọmọdé , èyí tó ṣẹ̀ṣẹ̀ bẹ̀rẹ̀ sí í fìdí múlẹ̀ nínú àwọn ìsìn Kristẹni apẹ̀yìndà ti ìgbà ayé rẹ̀ ló ń ta ko . 
 Augustine tó jẹ́ Bàbá Ìjọ lẹ́yìn àkókò àwọn àpọ́sítélì kò fara mọ́ ohun tí Tertullian àti Bíbélì sọ lórí ọ̀ràn yìí , ó sọ pé ìrìbọmi máa ń mú àbàwọ́n ẹ̀ṣẹ̀ ìpilẹ̀ṣẹ̀ kúrò àti pé inú iná ọ̀run àpáàdì làwọn ọmọ ọwọ́ tó bá kú láìṣe ìrìbọmi ń lọ . 
 Ìgbàgbọ́ yẹn ló mú kí wọ́n máa ṣèrìbọmi fáwọn ọmọ ọwọ́ tí wọ́n bá ti bí wọn . 
 Ọ̀pọ̀ ṣọ́ọ̀ṣì tó lórúkọ kárí ayé ṣì ń ṣèrìbọmi fáwọn ọmọ ọwọ́ . 
 Síwájú sí i , àtayébáyé làwọn alákòóso àtàwọn olórí ìsìn láwọn orílẹ̀ - èdè tí wọ́n pè ní tàwọn ẹlẹ́sìn Kristẹni ti máa ń ṣèrìbọmi tipátipá fún “ àwọn kèfèrí ” tí wọ́n mú lóǹdè . 
 Àmọ́ ṣá o , Bíbélì kò fọwọ́ sí ìrìbọmi ọmọdé tàbí ìrìbọmi tá a fipá mú àwọn àgbà ṣe . 
 Ìyàsímímọ́ Kì Í Ṣe Àfipáṣe Lónìí 
 3 , 4 . 
 Kí ló lè ran àwọn ọmọ táwọn òbí wọn ti yara wọn sí mímọ́ fún Ọlọ́run lọ́wọ́ láti fínnúfíndọ̀ ṣe ìyàsímímọ́ ? 
 Bíbélì fi hàn pé Ọlọ́run ka àwọn ọmọ sí mímọ́ kódà bó jẹ́ ọ̀kan lára òbí wọn ni Kristẹni olóòótọ́ . 
 Ǹjẹ́ ìyẹn wá sọ irú àwọn ọmọ bẹ́ẹ̀ di ìránṣẹ́ Jèhófà to ti ṣe ìyàsímímọ́ ? 
 Rárá o . 
 Àmọ́ , àwọn ọmọ táwọn òbí tó ti yara wọn sí mímọ́ fún Jèhófà bá tọ́ máa ń gba ẹ̀kọ́ tó lè mú kí wọ́n fínnúfíndọ̀ yara wọn sí mímọ́ fún Jèhófà . 
 Sólómọ́nì ọlọ́gbọ́n Ọba kọ̀wé pé : “ Ìwọ ọmọ mi , pa àṣẹ baba rẹ mọ́ , má sì ṣe ṣá òfin ìyá rẹ tì . . . . 
 Nígbà tí ìwọ bá ń rìn káàkiri , yóò máa ṣamọ̀nà rẹ ; nígbà tí o bá dùbúlẹ̀ , yóò máa ṣọ́ ẹ̀ṣọ́ lórí rẹ ; nígbà tí o bá sì jí , yóò máa fi ọ́ ṣe ìdàníyàn rẹ̀ . 
 Nítorí pé àṣẹ jẹ́ fìtílà , òfin sì jẹ́ ìmọ́lẹ̀ , àwọn ìtọ́sọ́nà inú ìbáwí sì ni ọ̀nà ìyè . ” — Òwe 6 : 20 - 23 . 
 Ìtọ́sọ́nà látọ̀dọ̀ àwọn òbí tó jẹ́ Kristẹni lè dáàbò bo àwọn ọmọ tí wọ́n bá múra tán láti tẹ̀ lé ìtọ́sọ́nà náà . 
 Sólómọ́nì tún sọ pé : “ Ọlọ́gbọ́n ọmọ ni ẹni tí ń mú kí baba yọ̀ , arìndìn ọmọ sì ni ẹ̀dùn - ọkàn ìyá rẹ̀ . ” 
 “ Ìwọ , ọmọ mi , gbọ́ , kí o sì di ọlọ́gbọ́n , kí o sì máa ṣamọ̀nà ọkàn - àyà rẹ nìṣó ní ọ̀nà . ” 
 Dájúdájú , kí ẹ̀yin ọmọ tó ó lè jàǹfààní látinú ìdálẹ́kọ̀ọ́ àwọn òbí yín , ẹ ní láti tẹ́wọ́ gba ìmọ̀ràn àti ìbáwí tinútinú . 
 Wọn ò bí ọgbọ́n mọ́ yín , àmọ́ ẹ lè “ di ọlọ́gbọ́n ” kí ẹ sì fínnúfíndọ̀ máa tẹ̀ lé “ ọ̀nà ìyè . ” 
 Kí Ni Ìlànà Èrò Orí ? 
 Ìmọ̀ràn wo ni Pọ́ọ̀lù fún àwọn ọmọ àtàwọn bàbá ? 
 Àpọ́sítélì Pọ́ọ̀lù kọ̀wé pé : “ Ẹ̀yin ọmọ , ẹ jẹ́ onígbọràn sí àwọn òbí yín ní ìrẹ́pọ̀ pẹ̀lú Olúwa , nítorí èyí jẹ́ òdodo : ‘ Bọlá fún baba rẹ àti ìyá rẹ ’ ; èyí tí í ṣe àṣẹ kìíní pẹ̀lú ìlérí : ‘ Kí nǹkan lè máa lọ dáadáa fún ọ , kí ìwọ sì lè wà fún àkókò gígùn lórí ilẹ̀ ayé . ’ 
 Àti ẹ̀yin , baba , ẹ má ṣe máa sún àwọn ọmọ yín bínú , ṣùgbọ́n ẹ máa bá a lọ ní títọ́ wọn dàgbà nínú ìbáwí àti ìlànà èrò orí Jèhófà . ” — Éfésù 6 : 1 - 4 . 
 6 , 7 . 
 Kí ló túmọ̀ sí láti máa tọ́ àwọn ọmọ ní “ ìlànà èrò orí Jèhófà , ” kí sì nìdí téyìí kò fi túmọ̀ sí pé àwọn òbí ń darí àwọn ọmọ wọn lọ́nà tí kò yẹ ? 
 Ṣé ńṣe làwọn òbí tó jẹ́ Kristẹni ń darí àwọn ọmọ wọn lọ́nà tí kò yẹ ni , nígbà tí wọ́n bá ń tọ́ wọ́n nínú “ ìbáwí àti ìlànà èrò orí Jèhófà ” ? 
 Rárá o . 
 Ta ló máa dá àwọn òbí lẹ́bi nítorí pé wọ́n ń kọ́ àwọn ọmọ wọn lóhun tó tọ́ àtohun tó máa mú káwọn ọmọ náà máa hùwà rere ? 
 Kò sẹ́ni tó ń dá àwọn aláìgbà - pọ́lọ́run - wà lẹ́bi pé wọ́n ń kọ́ àwọn ọmọ wọn pé Ọlọ́run kò sí . 
 Àwọn ẹlẹ́sìn Kátólíìkì sọ pé dandan làwọn gbọ́dọ̀ fi ẹ̀kọ́ ẹ̀sìn Kátólíìkì kọ́ ọmọ àwọn , kò sì sẹ́ni tó ń sọ pé ohun tí wọ́n ṣe burú . 
 Bákan náà ló ṣe yẹ kí ọ̀rọ̀ tàwọn Ẹlẹ́rìí Jèhófà rí , ẹnikẹ́ni kò gbọ́dọ̀ fẹ̀sùn kàn wọ́n pé wọ́n ń ra àwọn ọmọ wọn níyè nígbà tí wọ́n ń bá tọ́ wọn láti gba èrò Jèhófà lórí àwọn ẹ̀kọ́ téèyàn kọ́kọ́ ń mọ̀ nínú Bíbélì àti lórí àwọn ìlànà ìwà rere . 
 Gẹ́gẹ́ bí ìwé kan tó ń jẹ́ Theological Dictionary of the New Testament tó ń ṣàlàyé ọ̀rọ̀ Bíbélì ti wí , ọ̀rọ̀ Gíríìkì ìpilẹ̀ṣẹ̀ tí wọ́n tú sí “ ìlànà èrò orí ” nínú Éfésù 6 : 4 ń sọ nípa ọ̀nà téèyàn ń gbà “ ṣàtúnṣe ìrònú , téèyàn ń gbà tún ohun tó wọ́ ṣe , tàbí ọ̀nà téèyàn gbà túbọ̀ ń nífẹ̀ẹ́ Ọlọ́run . ” 
 Ká sọ pé èwe kan kò fẹ́ gba ẹ̀kọ́ àwọn òbí rẹ̀ ńkọ́ , nítorí pé àwọn ẹgbẹ́ rẹ̀ fẹ́ kó máa ṣohun táwọn ń ṣe , òun náà sì fẹ́ máa ṣe bẹ́ẹ̀ . 
 Ta la lè sọ pé ó ń darí ọmọ náà láìyẹ , ṣe àwọn òbí ọmọ náà ni àbí àwọn ẹgbẹ́ ọmọ náà tí wọ́n ń fẹ́ kó ṣohun táwọn ń ṣe ? 
 Báwọn ẹgbẹ́ ọmọ náà bá ń fúngun mọ́ ọn pé kó lo oògùn olóró , kó mutí yó , tàbí kó ṣèṣekúṣe , ṣé ó yẹ ká bá àwọn òbí wí bí wọ́n bá ń gbìyànjú láti tún èrò ọmọ wọn ṣe tí wọ́n sì ń ràn án lọ́wọ́ láti rí ewu tó wà nínú irú àwọn ìwà abèṣe bẹ́ẹ̀ ? 
 Àwọn nǹkan wo ló mú kó ṣeé ṣe fún Tímótì láti dẹni tá a ‘ yí lérò padà láti gbà gbọ́ ’ ? 
 Àpọ́sítélì Pọ́ọ̀lù kọ̀wé sí ọ̀dọ́kùnrin tó ń jẹ́ Tímótì pé : “ Máa bá a lọ nínú àwọn ohun tí o ti kọ́ , tí a sì ti yí ọ lérò padà láti gbà gbọ́ , ní mímọ ọ̀dọ̀ àwọn tí o ti kọ́ wọn àti pé láti ìgbà ọmọdé jòjòló ni ìwọ ti mọ ìwé mímọ́ , èyí tí ó lè sọ ọ́ di ọlọ́gbọ́n fún ìgbàlà nípasẹ̀ ìgbàgbọ́ ní ìsopọ̀ pẹ̀lú Kristi Jésù . ” 
 Látìgbà tí Tímótì ti wà ní ọmọdé jòjòló ni ìyá rẹ̀ àti ìyá rẹ̀ àgbà tí wọ́n jẹ́ Júù ti mú kí ìgbàgbọ́ rẹ̀ nínú Ọlọ́run fẹsẹ̀ múlẹ̀ ṣinṣin nípasẹ̀ ìmọ̀ látinú Ìwé Mímọ́ . 
 Nígbà tí wọ́n wá di Kristẹni , wọn ò fipá mú Tímótì láti gba ohun tí wọ́n ń sọ fún un gbọ́ , àmọ́ wọ́n “ yí i lérò padà ” nípa ṣíṣe àwọn àlàyé tó bọ́gbọ́n mu fún un látinú Ìwé Mímọ́ . 
 Jèhófà Ń Ké sí Ọ Pé Kó O Pinnu Láti Sin Òun 
 ( a ) Báwo ni Jèhófà ṣe pọ́n àwa èèyàn lé , kí sì nìdí tó fi ṣe bẹ́ẹ̀ ? 
 ( b ) Báwo ni Ọmọ bíbí kan ṣoṣo Ọlọ́run ṣe lo òmìnira tí Ọlọ́run fún un ? 
 Ká ní ó wu Jèhófà bẹ́ẹ̀ , ó lè dá àwọn èèyàn bí ẹ̀rọ , tó jẹ́ pé ohun tó fẹ́ ni wọ́n á máa ṣe , wọn ò ní lè ṣe ohun tó yàtọ̀ síyẹn . 
 Kàkà bẹ́ẹ̀ , ó pọ́n wọn lé , ó fún wọn ní òmìnira láti yan ohun tó wù wọ́n . 
 Àwọn èèyàn tó máa fínnúfíndọ̀ ṣègbọràn ni Ọlọ́run wa ń fẹ́ . 
 Inú rẹ̀ máa ń dùn nígbà táwọn èèyàn , lọ́mọdé lágbà , bá ń sìn ín nítorí ìfẹ́ tí wọ́n ní fún un . 
 Ẹnì kan tó jẹ́ àpẹẹrẹ tó dára jù lọ nínú ṣíṣègbọràn sí Ọlọ́run tìfẹ́tìfẹ́ ni Ọmọ bíbí rẹ̀ kan ṣoṣo , ẹni tí Jèhófà sọ nípa rẹ̀ pé : “ Èyí ni Ọmọ mi , olùfẹ́ ọ̀wọ́n , ẹni tí mo ti tẹ́wọ́ gbà . ” 
 Àkọ́bí Ọmọ yìí sọ fún Bàbá rẹ̀ pé : “ Láti ṣe ìfẹ́ rẹ , ìwọ Ọlọ́run mi , ni mo ní inú dídùn sí , òfin rẹ sì ń bẹ ní ìhà inú mi . ” — Sáàmù 40 : 8 ; Hébérù 10 : 9 , 10 . 
 Kí ló ń mú wa sin Jèhófà lọ́nà tó tẹ́wọ́ gbà ? 
 Jèhófà fẹ́ káwọn tó ń sin òun lábẹ́ ìdarí Ọmọ òun máa tẹrí ba tinútinú bí wọ́n ti ń ṣe ìfẹ́ òun gẹ́gẹ́ bí Jésù ti ń ṣe . 
 Onísáàmù kọ orin kan tó jẹ́ àsọtẹ́lẹ̀ , ó ní : “ Àwọn ènìyàn rẹ yóò fi tinútinú yọ̀ǹda ara wọn ní ọjọ́ ẹgbẹ́ ológun rẹ . 
 Nínú ọlá ńlá ìjẹ́mímọ́ , láti inú ilé ọlẹ̀ ọ̀yẹ̀ , ìwọ ní àwùjọ rẹ ti àwọn ọ̀dọ́ tí wọ́n rí bí ìrì tí ń sẹ̀ . ” 
 Ìgbọràn táwọn ẹ̀dá Ọlọ́run ń ṣe sí i nítorí pé wọ́n nífẹ̀ẹ́ rẹ̀ ló ń mú kí ètò Jèhófà lódindi , ìyẹn apá ti ọ̀run àti ti orí ilẹ̀ ayé máa bá iṣẹ́ lọ . 
 Ìpinnu wo làwọn èwe tó jẹ́ ọmọ àwọn òbí tó ti ṣèyàsímímọ́ ní láti ṣe ? 
 Nítorí náà , ó yẹ kí ẹ̀yin èwe mọ̀ pé àwọn òbí yin tàbí àwọn alàgbà inú ìjọ kò lè fipá mú un yín ṣèrìbọmi . 
 Fífẹ́ tẹ́ ẹ fẹ́ láti sin Jèhófà gbọ́dọ̀ wá látọkàn yín . 
 Jóṣúà sọ fáwọn ọmọ Ísírẹ́lì pé : “ Kí ẹ sì máa sin [ Jèhófà ] ní àìlálèébù àti ní òtítọ́ . . . 
 Ẹ yan ẹni tí ẹ̀yin yóò máa sìn fún ara yín . ” 
 Bẹ́ẹ̀ ló ṣe jẹ́ pé ẹ̀yin fúnra yín lẹ gbọ́dọ̀ fínnúfíndọ̀ pinnu láti ya ara yín sí mímọ́ fún Jèhófà kẹ́ ẹ sì máa ṣe ìfẹ́ rẹ̀ ní gbogbo ìgbésí ayé yín . 
 Ìwọ Ló Máa Gbé Ẹrù Ara Rẹ 
 ( a ) Bó tilẹ̀ jẹ́ pé àwọn òbí lè kọ́ àwọn ọmọ wọn lẹ́kọ̀ọ́ , kí ni wọ́n ò lè ṣe fún àwọn ọmọ wọn ? 
 ( b ) Ìgbà wo ni èwe kan máa dẹni tí yóò gbé ẹrù ara rẹ̀ níwájú Jèhófà fún ohun tó bá yàn láti ṣe ? 
 Tó bá yá , ìṣòtítọ́ àwọn òbí yín kò ní dáàbò bo ẹ̀yin ọmọ mọ́ . 
 Jákọ́bù ọmọ ẹ̀yìn Jésù kọ̀wé pé : “ Nítorí náà , bí ẹnì kan bá mọ bí a ti ń ṣe ohun tí ó tọ́ , síbẹ̀ tí kò ṣe é , ẹ̀ṣẹ̀ ni fún un . ” 
 Àwọn òbí kò lè sin Ọlọ́run fún àwọn ọmọ wọn gẹ́gẹ́ báwọn ọmọ náà kò ti lè sin Ọlọ́run fún àwọn òbí wọn . 
 Ǹjẹ́ o ti mọ̀ nípa Jèhófà àtàwọn ohun tó fẹ́ ṣe fún ìran èèyàn ? 
 Ǹjẹ́ o ti dàgbà tó láti lóye ohun tí o kọ́ àti láti bẹ̀rẹ̀ sí í ní àjọṣe tó dára pẹ̀lú Ọlọ́run ? 
 Ǹjẹ́ kò ní bọ́gbọ́n mu láti gbà pé Ọlọ́run ti kà ọ́ sẹ́ni tó lè dá pinnu láti sin òun nìyẹn ? 
 Àwọn ìbéèrè wo ló yẹ káwọn ọ̀dọ́ tí kò tíì ṣèrìbọmi bi ara wọn ? 
 Ṣé èwe tí kò tíì ṣèrìbọmi ni ọ́ , tó o ní òbí tó jẹ́ olùjọ́sìn Ọlọ́run , tó ò ń wá sípàdé , tó o tiẹ̀ ń lọ́wọ́ nínú iṣẹ́ ìwàásù ìhìn rere Ìjọba Ọlọ́run pàápàá ? 
 Bó bá jẹ́ bẹ́ẹ̀ , fi òótọ́ inú béèrè lọ́wọ́ ara rẹ pé : ‘ Kí nìdí tí mo fi ń ṣe ohun tí mò ń ṣe yìí ? 
 Ṣé nítorí pé àwọn òbí mi fẹ́ kí n máa lọ sípàdé kí n sì máa lọ́wọ́ nínú iṣẹ́ ìwàásù ni mo ṣe ń ṣe bẹ́ẹ̀ àbí nítorí pé mo fẹ́ múnú Jèhófà dùn ? ’ 
 Ǹjẹ́ ìwọ fúnra rẹ ti ṣàwárí “ ìfẹ́ Ọlọ́run tí ó dára , tí ó ṣe ìtẹ́wọ́gbà , tí ó sì pé ” ? — Róòmù 12 : 2 . 
 Kí Nìdí Tí O Fi Ń Sún Ṣíṣe Ìrìbọmi Síwájú ? 
 Àwọn àpẹẹrẹ wo nínú Bíbélì ló fi hàn pé kò yẹ kéèyàn máa sún ṣíṣe ìrìbọmi síwájú láìnídìí ? 
 “ Kí ni ó dí mi lọ́wọ́ dídi ẹni tí a batisí ? ” 
 Ńṣe ni ọkùnrin ará Etiópíà kan tó béèrè ìbéèrè yìí lọ́wọ́ Fílípì ajíhìnrere ṣẹ̀ṣẹ̀ mọ̀ pé Jésù ni Mèsáyà . 
 Àmọ́ ará Etiópíà yìí ti ní ìmọ̀ Ìwé Mímọ́ tí ó tó láti mọ̀ pé kò yẹ kóun jáfara láti jẹ́ kí gbogbo èèyàn mọ̀ pé , látìgbà yẹn lọ , òun á máa sin Jèhófà gẹ́gẹ́ bí ara ìjọ Kristẹni , ìyẹn sì múnú rẹ̀ dùn jọjọ . 
 Bákan náà , ẹsẹ̀kẹsẹ̀ ni obìnrin kan tó ń jẹ́ Lìdíà , tí ọkàn rẹ̀ ṣí sílẹ̀ “ láti fiyè sí àwọn ohun tí Pọ́ọ̀lù ń sọ ” ‘ ṣèrìbọmi , ’ òun àti agbo ilé rẹ̀ . 
 Bẹ́ẹ̀ náà ni onítúbú kan tó wà nílùú Fílípì fetí sí Pọ́ọ̀lù àti Sílà bí wọ́n ti ń “ sọ ọ̀rọ̀ Jèhófà fún un . . . òun àti àwọn tirẹ̀ ni a sì batisí láìjáfara . ” 
 Nítorí náà , tó o bá ti ní ìmọ̀ téèyàn kọ́kọ́ ń ní nípa Jèhófà àtohun tó fẹ́ ṣe fún ìran èèyàn , tó sì wá látọkàn rẹ láti máa ṣe ìfẹ́ rẹ̀ , tó o sì ní orúkọ rere nínú ìjọ , tó ò ń wá sípàdé déédéé , tó o sì tún ń lọ́wọ́ nínú iṣẹ́ ìwàásù ìhìn rere Ìjọba Ọlọ́run , kí nìdí tó ò fi ní fẹ́ ṣèrìbọmi ? — Mátíù 28 : 19 , 20 . 
 15 , 16 . ( a ) Èrò tí kò tọ́ wo ló lè mú káwọn èwe kan máa lọ́ tìkọ̀ láti ṣèrìbọmi ? 
 ( b ) Ọ̀nà wo ni ìyàsímímọ́ àti ìrìbọmi lè gbà jẹ́ ààbò fáwọn èwe ? 
 Àbí ó lè jẹ́ nítorí ìbẹ̀rù pé bó bá ṣẹlẹ̀ pé o dá ẹ̀ṣẹ̀ ńlá kan wàá dáhùn fún un lo ṣe ń lọ́ tìkọ̀ láti ṣe ohun pàtàkì yìí ? 
 Bó bá jẹ́ èrò rẹ nìyẹn , wò ó lọ́nà yìí ná : Tó o bá ti mọ ọkọ̀ wà , ṣé wàá kọ̀ láti gba ìwé àṣẹ ìwakọ̀ nítorí pé ẹ̀rù ń bà ọ́ pé lọ́jọ́ kan o lè lọ wakọ̀ jáàmù ? 
 Rárá o ! 
 Bó bá rí bẹ́ẹ̀ nígbà náà , kò yẹ kó o lọ́ tìkọ̀ láti ṣèrìbọmi tó o bá ti kúnjú ìwọ̀n . 
 Ká sòótọ́ , bó o bá ya ìgbésí ayé rẹ sí mímọ́ fún Jèhófà tó o sì gbà láti máa ṣe ìfẹ́ rẹ̀ , èyí yóò mú kó o sa gbogbo ipá rẹ láti yẹra fún ṣíṣe ohun tí kò tọ́ . 
 Ẹ̀yin èwe , ẹ jọ̀wọ́ , ẹ má ṣe rò pé sísún ìrìbọmi yín síwájú ni kò ní jẹ́ kẹ́ ẹ jíhìn fún Ọlọ́run . 
 Tó o bá ti tó ọjọ́ orí ẹni tó mọ nǹkan tó tọ́ , ìwọ fúnra rẹ ló máa dáhùn níwájú Jèhófà fún ìwà tó o bá hù , yálà o ti ṣèrìbọmi tàbí o kò tíì ṣèrìbọmi . — Róòmù 14 : 11 , 12 . 
 Ọ̀pọ̀ àwọn Ẹlẹ́rìí karí ayé ló sọ pé ìpinnu táwọn ṣe láti ṣèrìbọmi nígbà táwọn wà ní èwe ti ran àwọn lọ́wọ́ gan - an . 
 Gbé àpẹẹrẹ ọmọ ọdún mẹ́tàlélógún kan ní Ìwọ̀ Oòrùn Yúróòpù yẹ̀ wò . 
 Ó rántí pé ṣíṣe ìrìbọmi lọmọ ọdún mẹ́tàlá mú kóun lè túbọ̀ kíyè sára gan - an láti má ṣe jẹ́ kí “ àwọn ìfẹ́ - ọkàn tí ó máa ń bá ìgbà èwe rìn ” gbá òun lọ . 
 Àtìgbà tó ti wà ní ọ̀dọ́ ló ti pinnu pé òun máa di òjíṣẹ́ alákòókò - kíkún . 
 Lónìí , ó ń sìn tayọ̀tayọ̀ ní ọ̀kan lára àwọn ẹ̀ka iléeṣẹ́ àwa Ẹlẹ́rìí Jèhófà . 
 Gbogbo èwe tó yàn láti sin Jèhófà ni yóò rí ìbùkún rẹpẹtẹ gbà , títí kan ìwọ náà . 
 Àwọn apá ibo ló ti ṣe pàtàkì pé ká máa bá a lọ ní ríróye ohun tí “ ìfẹ́ Jèhófà ” jẹ́ ? 
 Ìyàsímímọ́ àti ìrìbọmi jẹ́ ìbẹ̀rẹ̀ ìgbésí ayé kan tá a ti máa ń ronú nípa ohun tó jẹ́ ìfẹ́ Jèhófà nínú gbogbo ohun tá a bá ń ṣe . 
 Ṣíṣe ohun tó bá ìyàsímímọ́ wa mu ní í ṣe pẹ̀lú ‘ ríra àkókò padà . ’ 
 Ọ̀nà wo là ń gbà ṣe ìyẹn ? 
 Bí a ṣe ń ṣe é ni pé , àkókò tá à ń lò fáwọn nǹkan tí kò mọ́yán lórí la wá ń lò fún kíkẹ́kọ̀ọ́ Bíbélì lọ́nà tó jinlẹ̀ , lílọ sípàdé déédéé , àti kíkópa kíkún nínú wíwàásù “ ìhìn rere ìjọba ” náà . 
 Ìyàsímímọ́ wa sí Jèhófà àti fífi gbogbo ọkàn wa fẹ́ láti ṣe ìfẹ́ rẹ̀ yóò nípa tó dára lórí gbogbo ohun tí a bá ń ṣe nígbèésí ayé wa . 
 Títí kan bá a ṣe ń lo àkókò ìsinmi wa , bá a ṣe ń jẹ àti bí a ṣe ń mu , àti irú orin tá à ń gbọ́ . 
 O ò ṣe yan eré ìtura tí wàá lè gbádùn títí ayé ? 
 Ẹgbẹẹgbẹ̀rún àwọn èwe aláyọ̀ tí wọ́n jẹ́ Ẹlẹ́rìí yóò sọ fún ọ pé ọ̀pọ̀ ọ̀nà ló wà téèyàn lè fi gbádùn ara rẹ̀ láìṣe ohun tó lòdì sí “ ìfẹ́ Jèhófà . ” — Éfésù 5 : 17 - 19 . 
 “ Àwa Yóò Bá Yín Lọ ” 
 Ìbéèrè wo ló yẹ káwọn èwe bi ara wọn ? 
 Láti ọdún 1513 ṣáájú Sànmánì Kristẹni sí ìgbà Pẹ́ńtíkọ́sì ọdún 33 Sànmánì Kristẹni ni Jèhófà ti ní àwọn èèyàn tó kó jọ lórí ilẹ̀ ayé , ìyẹn àwọn tó yàn pé kí wọ́n máa jọ́sìn òun kí wọ́n sì jẹ́ Ẹlẹ́rìí òun . 
 Inú orílẹ̀ - èdè yẹn ni wọ́n bí àwọn èwe tó jẹ́ ọmọ Ísírẹ́lì sí . 
 Látìgbà Pẹ́ńtíkọ́sì yẹn ni Jèhófà ti ní “ orílẹ̀ - èdè ” tuntun lórí ilẹ̀ ayé , ìyẹn Ísírẹ́lì tẹ̀mí , “ àwọn ènìyàn kan fún orúkọ rẹ̀ . ” 
 Àpọ́sítélì Pọ́ọ̀lù sọ pé , Kristi ti wẹ “ àwọn ènìyàn tí wọ́n jẹ́ tirẹ̀ lákànṣe mọ́ fún ara rẹ̀ , àwọn onítara fún iṣẹ́ àtàtà . ” 
 Ẹ̀yin èwe lómìnira láti fúnra yín mọ ibi tí ẹ ti lè rí àwọn èèyàn náà . 
 Àwọn wo lónìí ló jẹ́ “ orílẹ̀ - èdè òdodo tí ń pa ìwà ìṣòtítọ́ mọ , ” tó ń fi àwọn ìlànà Bíbélì ṣèwàhù , tó sì jẹ́ Ẹlẹ́rìí olóòótọ́ fún Jèhófà , tó tún ń polongo Ìjọba Ọlọ́run pé ìrètí kan ṣoṣo tí aráyé ní nìyẹn ? 
 Wo ohun tó ń ṣẹlẹ̀ nínú àwọn ṣọ́ọ̀ṣì àtàwọn ìsìn mìíràn , kó o wá fi ìwà wọn wé ohun tí Bíbélì sọ pé káwọn olóòótọ́ ìránṣẹ́ Ọlọ́run máa ṣe . 
 Kí ló dá ọ̀kẹ́ àìmọye èèyàn jákèjádò ayé lójú ? 
 Ọ̀kẹ́ àìmọye èèyàn jákèjádò ayé , títí kan ọ̀pọ̀ àwọn èwe ló gbà pé àwọn àṣẹ́kù ẹni àmì òróró ti àwọn Ẹlẹ́rìí Jèhófà ni “ orílẹ̀ - èdè òdodo ” yẹn . 
 Àwọn èèyàn wọ̀nyí ń sọ fún Ísírẹ́lì tẹ̀mí yìí pé : “ Àwa yóò bá yín lọ , nítorí a ti gbọ́ pé Ọlọ́run wà pẹ̀lú yín . ” 
 Ìrètí wa àti àdúrà wa àtọkànwá ni pé , kẹ́yin èwe pinnu láti jẹ́ ara àwọn èèyàn Ọlọ́run kí ẹ sì “ yan ìyè , ” tí í ṣe ìyè àìnípẹ̀kun nínú ayé tuntun Jèhófà . — Diutarónómì 30 : 15 - 20 ; 2 Pétérù 3 : 11 - 13 . 
 Àtúnyẹ̀wò 
 • Kí ni kíkọ́ àwọn ọmọ ní ìlànà èrò Jèhófà túmọ̀ sí ? 
 • Irú iṣẹ́ ìsìn wo ni Jèhófà tẹ́wọ́ gbà ? 
 • Ìpinnu wo làwọn èwe tó jẹ́ ọmọ àwọn òbí tó ti ṣèyàsímímọ́ ní láti ṣe ? 
 • Kí nìdí tí kò fi yẹ kéèyàn sún ṣíṣe ìrìbọmi síwájú láìnídìí ? 
 [ Àwọn àwòrán tó wà ní ojú ìwé 26 ] 
 Ta lo máa fetí sí ? 
 [ Àwòrán tó wà ní ojú ìwé 28 ] 
 Báwo ni ìyàsímímọ́ àti ìrìbọmi ṣe lè jẹ́ ààbò fún ọ ? 
 [ Àwòrán tó wà ní ojú ìwé 29 ] 
 Kí ló ń dí ọ lọ́wọ́ láti ṣèrìbọmi ? 
 “ Ẹ Máa Ṣe Ohun Gbogbo Láìsí Ìkùnsínú ” 
 “ Ẹ máa ṣe ohun gbogbo láìsí ìkùnsínú . ” — FÍLÍPÌ 2 : 14 . 
 1 , 2 . 
 Ìmọ̀ràn wo ni àpọ́sítélì Pọ́ọ̀lù fún àwọn Kristẹni tó wà ní Fílípì àti Kọ́ríńtì , kí sì nìdí tó fi fún wọn ? 
 ÀPỌ́SÍTÉLÌ Pọ́ọ̀lù yin àwọn ará ìjọ Fílípì gan - an nínú lẹ́tà tí Ọlọ́run mí sí i láti kọ sí wọn ní ọgọ́rùn - ún ọdún kìíní . 
 Ó yin àwọn onígbàgbọ́ bíi tiẹ̀ tó wà ní Fílípì torí pé wọ́n jẹ́ ọ̀làwọ́ àti onítara . 
 Ó sọ bí inú rẹ̀ ṣe dùn tó nítorí iṣẹ́ rere wọn . 
 Síbẹ̀ , ó rán wọn létí pé kí wọ́n “ máa ṣe ohun gbogbo láìsí ìkùnsínú . ” 
 Kí nìdí tí Pọ́ọ̀lù fi gbà wọ́n nímọ̀ràn yìí ? 
 Pọ́ọ̀lù mọ ohun tí ìkùnsínú lè fà . 
 Ó ti kọ́kọ́ rán ìjọ Kọ́ríńtì létí lọ́dún mélòó kan ṣáájú pé ìkùnsínú léwu gan - an . 
 Pọ́ọ̀lù jẹ́ kó yé wọn pé nígbà táwọn ọmọ Ísírẹ́lì wà láginjù , wọ́n ṣe ohun tó bí Jèhófà nínú lọ́pọ̀lọpọ̀ ìgbà . 
 Lọ́nà wo ? 
 Ní ti pé wọ́n nífẹ̀ẹ́ sí àwọn ohun tí ń ṣeni léṣe , wọ́n ń bọ̀rìṣà , wọ́n ń ṣàgbèrè , wọ́n ń dán Jèhófà wò , wọ́n sì tún ń kùn . 
 Pọ́ọ̀lù wá gba ìjọ Kọ́ríńtì níyànjú pé kí wọ́n fi tàwọn wọ̀nyí kọ́gbọ́n . 
 Ó sọ pé : “ Bẹ́ẹ̀ ni kí ẹ má ṣe jẹ́ oníkùnsínú , gan - an gẹ́gẹ́ bí àwọn kan nínú wọn ti kùn , kìkì láti ṣègbé láti ọwọ́ apanirun . ” — 1 Kọ́ríńtì 10 : 6 - 11 . 
 Kí nìdí to fi yẹ ká kọbi ara sí ọ̀rọ̀ nípa ìkùnsínú lóde òní ? 
 Àwa ìránṣẹ́ Jèhófà òde òní nírú ẹ̀mí táwọn ará ìjọ Fílípì ní . 
 A nítara fún iṣẹ́ rere , a sì nífẹ̀ẹ́ ara wa . 
 Ṣùgbọ́n tá a bá wo àkóbá tí ìkùnsínú ṣe fún àwọn èèyàn Ọlọ́run láyé àtijọ́ , a óò rí i pé kò ní dára ká gbàgbé ìmọ̀ràn yìí : “ Ẹ máa ṣe ohun gbogbo láìsí ìkùnsínú . ” 
 Ẹ jẹ́ ká kọ́kọ́ wo àpẹẹrẹ àwọn kan tí Ìwé Mímọ́ mẹ́nu kàn pé wọ́n kùn . 
 Lẹ́yìn náà , a óò wá sọ̀rọ̀ nípa àwọn nǹkan tí a lè ṣe kí ìkùnsínú má bàa kó wa sí yọ́ọ́yọ́ọ́ lóde òní . 
 Àwùjọ Èèyàn Búburú Kan Kùn sí Jèhófà 
 Kí làwọn ọmọ Ísírẹ́lì kùn nípa rẹ̀ ní aginjù ? 
 Bíbélì lo ọ̀rọ̀ Hébérù tó túmọ̀ sí ‘ ìkùnsínú , ìráhùn tàbí àròyé ṣíṣe ’ nígbà tó ń sọ ìtàn ohun tó ṣẹlẹ̀ nígbà táwọn ọmọ Ísírẹ́lì wà ní aginjù fún ogójì ọdún . 
 Láwọn ìgbà kan lákòókò náà , ẹ̀mí àìnítẹ̀ẹ́lọ́rùn mú káwọn ọmọ Ísírẹ́lì bẹ̀rẹ̀ sí í kùn nípa bí nǹkan ṣe ń lọ sí fún wọn . 
 Bí àpẹẹrẹ , ọ̀sẹ̀ mélòó kan péré lẹ́yìn tí Ọlọ́run dá àwọn ọmọ Ísírẹ́lì nídè kúrò lóko ẹrú ní Íjíbítì ni “ gbogbo àpéjọ àwọn ọmọ Ísírẹ́lì pátá . . . bẹ̀rẹ̀ sí kùn sí Mósè àti Áárónì . ” 
 Tìtorí oúnjẹ làwọn ọmọ Ísírẹ́lì ṣe ń ráhùn pé : “ Àwa ì bá kúkú ti kú láti ọwọ́ Jèhófà ní ilẹ̀ Íjíbítì nígbà tí àwa jókòó ti ìkòkò ẹran , nígbà tí a ń jẹ oúnjẹ ní àjẹtẹ́rùn , nítorí ẹ̀yin ti mú wa jáde wá sínú aginjù yìí láti fi ìyàn pa gbogbo ìjọ yìí . ” — Ẹ́kísódù 16 : 1 - 3 . 
 Nígbà táwọn ọmọ Ísírẹ́lì ráhùn , ta ni wọ́n ń ráhùn sí ní pàtàkì ? 
 Bẹ́ẹ̀ , Jèhófà ń tọ́jú àwọn ọmọ Ísírẹ́lì yìí nínú aginjù o , ó ń pèsè oúnjẹ àti omi tí ó tó fún wọn . 
 Kò sídìí tó fi yẹ kí wọ́n bẹ̀rù pé ìyàn á pa àwọn láginjù . 
 Àmọ́ , ẹ̀mí àìnítẹ̀ẹ́lọ́rùn mú kí wọ́n sọ ohun tó ń ṣe wọ́n di bàbàrà , wọ́n sì bẹ̀rẹ̀ sí í kùn . 
 Bó tilẹ̀ jẹ́ pé Mósè àti Áárónì ni wọ́n dojú ìráhùn wọn kọ , Jèhófà wò ó pé òun Ọlọ́run gan - an ni wọ́n ń ráhùn sí . 
 Mósè sọ fáwọn ọmọ Ísírẹ́lì pé : “ Jèhófà ti gbọ́ ìkùnsínú yín tí ẹ ń kùn sí i . 
 Kí sì ni àwa ? 
 Ìkùnsínú yín kì í ṣe sí wa , bí kò ṣe sí Jèhófà . ” — Ẹ́kísódù 16 : 4 - 8 . 
 6 , 7 . 
 Gẹ́gẹ́ bí Númérì 14 : 1 - 3 ṣe fi hàn , báwo ni ìwà àwọn ọmọ Ísírẹ́lì ṣe yí padà ? 
 Láìpẹ́ sígbà yẹn , àwọn ọmọ Ísírẹ́lì tún kùn . 
 Ó ṣẹlẹ̀ pé Mósè ní káwọn ọkùnrin méjìlá lọ ṣamí Ilẹ̀ Ìlérí . 
 Àmọ́ mẹ́wàá lára wọn mú ìròyìn burúkú wá . 
 Kí nìyẹn wá yọrí sí ? 
 Ńṣe ni “ gbogbo àwọn ọmọ Ísírẹ́lì . . . bẹ̀rẹ̀ sí kùn sí Mósè àti Áárónì , gbogbo àpéjọ náà sì bẹ̀rẹ̀ sí sọ̀rọ̀ sí wọn pé : ‘ Àwa ì bá kúkú ti kú ní ilẹ̀ Íjíbítì , tàbí àwa ì bá kúkú ti kú ní aginjù yìí ! 
 Èé sì ti ṣe tí Jèhófà fi ń mú wa bọ̀ ní ilẹ̀ yìí [ ìyẹn ilẹ̀ Kénáánì ] láti tipa idà ṣubú ? 
 Àwọn aya wa àti àwọn ọmọ wa kéékèèké yóò di ohun tí a piyẹ́ . 
 Kò ha sàn fún wa láti padà sí Íjíbítì ? ’ ” — Númérì 14 : 1 - 3 . 
 Áà , àwọn ọmọ Ísírẹ́lì ló wá dà báyìí ! 
 Tẹ́lẹ̀ , ńṣe ni ìmọrírì nípa bí Jèhófà ṣe yọ wọ́n lóko ẹrú Íjíbítì tó sì mú wọn la Òkun Pupa kọjá mú kí wọ́n kọrin ìyìn sí Jèhófà o . 
 Àmọ́ nígbà tí nǹkan ò rọrùn fún wọn nínú aginjù tí ẹ̀rù sì ń bà wọ́n nítorí àwọn ọmọ Kénáánì , ẹ̀mí ìmọrírì wọn pòórá , wọ́n wá di aláìnítẹ̀ẹ́lọ́rùn . 
 Dípò kí wọ́n máa dúpẹ́ lọ́wọ́ Ọlọ́run pé ó dá àwọn nídè kúrò lóko ẹrú , wọ́n ń dá a lẹ́bi nítorí wọ́n rò pé ńṣe ló ń fi ìyà jẹ àwọn . 
 Èyí jẹ́ ká rí i pé ohun tó ń fa ìkùnsínú àwọn èèyàn ni àìmọrírì àwọn ìpèsè Jèhófà . 
 Abájọ tí Jèhófà fi sọ pé : “ Yóò ti pẹ́ tó tí àpéjọ yìí tí ó jẹ́ ti ibi yóò máa ṣe ìkùnsínú yìí tí wọ́n ń bá nìṣó sí mi ? ” — Númérì 14 : 27 ; 21 : 5 . 
 Àwọn Tó Kùn ní Ọgọ́rùn - ún Ọdún Kìíní 
 8 , 9 . 
 Mẹ́nu kan díẹ̀ lára àwọn tí Ìwé Mímọ́ Kristẹni Lédè Gíríìkì sọ pé wọ́n kùn . 
 Àwọn àpẹẹrẹ tá a mẹ́nu kàn yìí jẹ́ ti àwùjọ èèyàn kan tó sọ àwọn nǹkan tí kò dùn mọ́ wọn nínú síta . 
 Àmọ́ , nígbà tí Jésù Kristi wá sí Jerúsálẹ́mù láti wá ṣe Àjọyọ̀ Àtíbàbà lọ́dún 32 Sànmánì Kristẹni , “ ọ̀pọ̀ ọ̀rọ̀ kẹ́lẹ́kẹ́lẹ́ [ ló ] wà nípa rẹ̀ láàárín àwọn ogunlọ́gọ̀ ” tó wà níbẹ̀ . 
 Wọ́n ń sọ̀rọ̀ kẹ́lẹ́kẹ́lẹ́ nípa rẹ̀ , àwọn kan ní èèyàn rere ni , àwọn míì sì ní kì í ṣèèyàn rere . 
 Ní àsìkò mìíràn , Léfì , ìyẹn Mátíù agbowó orí , gba Jésù àtàwọn ọmọlẹ́yìn rẹ̀ lálejò nílé rẹ̀ . 
 “ Àwọn Farisí àti àwọn akọ̀wé òfin wọn [ wá ] bẹ̀rẹ̀ sí kùn sí àwọn ọmọ ẹ̀yìn rẹ̀ , pé : ‘ Èé ṣe tí ó fi jẹ́ pé ẹ ń jẹ , ẹ sì ń mu pẹ̀lú àwọn agbowó orí àti àwọn ẹlẹ́ṣẹ̀ ? ’ ” 
 Nígbà kan lẹ́yìn náà , nílùú Gálílì , “ àwọn Júù bẹ̀rẹ̀ sí kùn sí [ Jésù ] nítorí ó wí pé : ‘ Èmi ni oúnjẹ tí ó sọ kalẹ̀ wá láti ọ̀run . ’ ” 
 Kódà inú àwọn kan lára àwọn ọmọ ẹ̀yìn Jésù ò dùn sóhun tí Jésù sọ , àwọn náà sì bẹ̀rẹ̀ sí í kùn . — Jòhánù 6 : 41 , 60 , 61 . 
 10 , 11 . 
 Kí nìdí táwọn Júù tí ń sọ èdè Gíríìkì fi ń kùn , ẹ̀kọ́ wo làwọn alàgbà ìjọ sì lè rí kọ́ látinú bí àwọn àpọ́sítélì ṣe bójú tó ọ̀rọ̀ náà ? 
 Ní ti kíkùn táwọn kan kùn nígbà díẹ̀ lẹ́yìn Pẹ́ńtíkọ́sì ọdún 33 Sànmánì Kristẹni , nǹkan dáadáa ló tẹ̀yìn ẹ̀ yọ . 
 Ó ṣẹlẹ̀ pé nígbà yẹn , àwọn onígbàgbọ́ tó wà ní Jùdíà ń pèsè oúnjẹ àtàwọn nǹkan míì fáwọn Júù tí wọ́n wá láti ilẹ̀ ibòmíì tí wọ́n ṣẹ̀ṣẹ̀ di ọmọ ẹ̀yìn , àmọ́ ìṣòro wáyé nípa ọ̀nà tí wọ́n gbà ń pín àwọn nǹkan yẹn láàárín àwọn ọmọ ẹ̀yìn lápapọ̀ . 
 Àkọsílẹ̀ náà sọ pé : “ Ìkùnsínú dìde níhà ọ̀dọ̀ àwọn Júù tí ń sọ èdè Gíríìkì lòdì sí àwọn Júù tí ń sọ èdè Hébérù , nítorí pé àwọn opó wọn ni a ń gbójú fò dá nínú ìpín - fúnni ojoojúmọ́ . ” — Ìṣe 6 : 1 . 
 Ìkùnsínú àwọn ọmọ ẹ̀yìn yìí kò dà bíi tàwọn ọmọ Ísírẹ́lì láginjù o . 
 Kì í ṣe ẹ̀mí àìnítẹ̀ẹ́lọ́rùn nípa bí nǹkan ṣe ń lọ sí fún wọn ló ń bá àwọn Júù tí ń sọ èdè Gíríìkì jà . 
 Ohun tí wọ́n ń pàfiyèsí sí ni pé wọn ò bójú tó àwọn opó kan bó ṣe yẹ . 
 Yàtọ̀ síyẹn , kì í ṣe pé àwọn tó kùn yẹn fẹ́ fa wàhálà kí wọ́n wá máa ráhùn sí Jèhófà . 
 Àwọn àpọ́sítélì ni wọ́n lọ bá , àwọn àpọ́sítélì sì ṣètò pé kí wọ́n bójú tó ọ̀rọ̀ wọn láìfi falẹ̀ torí pé òótọ́ lohun tí wọ́n ń tìtorí ẹ̀ ṣàròyé . 
 Ẹ ò rí i pé àpẹẹrẹ tó dáa gan - an làwọn àpọ́sítélì yìí fi lélẹ̀ fáwọn alàgbà ìjọ lónìí ! 
 Àwọn alàgbà tó jẹ́ olùṣọ́ àgùntàn nípa tẹ̀mí yìí máa ń rí i dájú pé àwọn ò ‘ di etí wọn sí igbe ìráhùn ẹni rírẹlẹ̀ . ’ — Òwe 21 : 13 ; Ìṣe 6 : 2 - 6 . 
 Ṣọ́ra fún Ìkùnsínú , Ó Máa Ń Ba Nǹkan Jẹ́ 
 12 , 13 . ( a ) Ṣàpèjúwe àkóbá tí ìkùnsínú lè ṣe . ( b ) Kí ló lè mú kí ẹnì kan máa kùn ? 
 Èyí tó pọ̀ jù lára àwọn àpẹẹrẹ tá a ti gbé yẹ̀ wò nínú Ìwé Mímọ́ fi hàn pé ìkùnsínú kó àwọn èèyàn Ọlọ́run sí yọ́ọ́yọ́ọ́ láyé àtijọ́ . 
 Nítorí náà , kò yẹ ká fojú kékeré wo ìbàjẹ́ tí ìkùnsínú lè ṣe lónìí . 
 Ẹ wo àpèjúwe kan tí yóò jẹ́ ká rí bó ṣe léwu tó . 
 Àwọn irin kan sábà máa ń dógùn - ún . 
 Téèyàn ò bá wá nǹkan ṣe sírú irin bẹ́ẹ̀ nígbà tó bá kọ́kọ́ bẹ̀rẹ̀ sí í dógùn - ún , kẹ̀rẹ̀kẹ̀rẹ̀ irin náà lè bà jẹ́ débi pé kò ní wúlò mọ́ . 
 Àìmọye ọkọ̀ tí ẹ́ńjìnnì rẹ̀ ṣì ń ṣiṣẹ́ làwọn èèyàn ti pa tì tìtorí pé gbogbo ara ọkọ̀ náà ti dógùn - ún tó sì ti bà jẹ́ kọjá bó ṣe yẹ . 
 Báwo ni àpèjúwe yìí ṣe bá ọ̀rọ̀ ìkùnsínú mu ? 
 Bí àwọn irin kan ṣe sábà máa ń dógùn - ún náà ló ṣe wà nínú ẹ̀jẹ̀ ọmọ èèyàn láti máa ráhùn . 
 A gbọ́dọ̀ ṣọ́ra ká má lọ dẹni tó ń ráhùn . 
 Bí ọ̀rinrin àti afẹ́fẹ́ ṣe máa ń jẹ́ kí irin tètè dógùn - ún , bẹ́ẹ̀ ni ìpọ́njú ṣe lè mú kéèyàn máa ráhùn . 
 Ìnira lè mú kéèyàn fẹ́ fara ya tí nǹkan kékeré kan lásán bá gani lára . 
 Bí ipò nǹkan ṣe túbọ̀ ń burú sí i láwọn ọjọ́ ìkẹyìn ètò àwọn nǹkan yìí , bẹ́ẹ̀ làwọn ohun tó lè fa ìráhùn yóò máa pọ̀ sí i . 
 Èyí lè mú kí ìránṣẹ́ Jèhófà kan bẹ̀rẹ̀ sí í kùn nípa ìránṣẹ́ Jèhófà míì . 
 Ó lè jẹ́ ọ̀ràn kékeré kan ló fa kíkùn yẹn , irú bíi kùdìẹ̀ - kudiẹ ẹnì kan , tàbí nítorí ohun tẹ́nì kan mọ̀ ọ́n ṣe tàbí nítorí àǹfààní iṣẹ́ ìsìn tẹ́nì kan ní . 
 14 , 15 . 
 Tó bá ti ń mọ́ wa lára láti máa ráhùn , kí nìdí tó fi yẹ ká wá nǹkan ṣe sí i ? 
 Béèyàn ò bá tètè wá nǹkan ṣe sí ẹ̀mí ìráhùn , yálà ìráhùn náà tọ́ tàbí kò tọ́ , ó lè sọni di aláìnítẹ̀ẹ́lọ́rùn , ẹni tó jẹ́ pé kó lè ṣe kó má kùn . 
 Bẹ́ẹ̀ ni o , ẹ̀mí ìkùnsínú lè ṣàkóbá fún wa , kó bá àjọṣe wa pẹ̀lú Jèhófà jẹ́ pátápátá . 
 Nígbà táwọn ọmọ Ísírẹ́lì ń ráhùn nípa bí nǹkan ṣe rí fún wọn nínú aginjù , wọ́n bá a débi pé wọ́n ń dá Jèhófà lẹ́bi . 
 Ǹjẹ́ ká má ṣe dán irú nǹkan bẹ́ẹ̀ wò ní tiwa ! 
 Irin máa ń pẹ́ kó tó dógùn - ún téèyàn bá fi ọ̀dà tí kì í jẹ́ kí irin dógùn - ún kùn ún tó sì tètè wá nǹkan ṣe sí ojú ibi tó bá rí pé ó fẹ́ máa dógùn - ún . 
 Bákan náà , tá a bá rí i pé ó ti fẹ́ mọ́ wa lára láti máa ráhùn , a lè káwọ́ ẹ̀mí yẹn tá a bá fi ọ̀rọ̀ yẹn sí àdúrà tá a sì tètè sapá láti borí rẹ̀ . 
 Báwo la ṣe lè ṣe é ? 
 Máa Fojú Tí Jèhófà Fi Ń Wo Nǹkan Wò Ó 
 Báwo la ṣe lè borí ẹ̀mí ìráhùn ? 
 Téèyàn bá ń ráhùn , ọ̀rọ̀ ara rẹ̀ àti ìṣòro rẹ̀ ló máa gbà á lọ́kàn , kò ní fọkàn sí àwọn ìbùkún tá à ń ní bá a ṣe jẹ́ Ẹlẹ́rìí Jèhófà . 
 Tá a bá fẹ́ borí ẹ̀mí ìráhùn , àwọn ìbùkún wọ̀nyí ló yẹ ká jẹ́ kó gbawájú lọ́kàn wa . 
 Bí àpẹẹrẹ , olúkúlùkù wa ni Jèhófà dá lọ́lá , tó jẹ́ ká máa bá òun jẹ́ orúkọ pọ̀ . 
 A lè ní àjọṣe tímọ́tímọ́ pẹ̀lú Ọlọ́run , a sì lè bá òun , “ Olùgbọ́ àdúrà ” sọ̀rọ̀ nígbàkigbà . 
 À ń gbé ìgbé ayé tó nítumọ̀ torí a mọ̀ nípa ọ̀ràn tó ńbẹ nílẹ̀ , ìyẹn ọ̀rọ̀ ẹni tó lẹ́tọ̀ọ́ láti jẹ́ ọba aláṣẹ ayé àtọ̀run . 
 A sì tún mọ̀ pé àǹfààní ló jẹ́ fún wa láti fi hàn pé a jẹ́ olóòótọ́ sí Ọlọ́run . 
 A láǹfààní láti máa wàásù ìhìn rere Ìjọba Ọlọ́run déédéé . 
 Ìgbàgbọ́ tá a ní nínú ẹbọ ìràpadà Jésù Kristi sì ń jẹ́ ká ní ẹ̀rí ọkàn tó mọ́ . 
 Gbogbo wa ló ní àwọn ìbùkún yìí yálà ìṣòro wa pọ̀ tàbí ó kéré . 
 Ká tiẹ̀ sọ pé òótọ́ ni pé nǹkan ò lọ bó ṣe yẹ la fi ń ráhùn , kí nìdí tó fi yẹ ká máa gbìyànjú láti fi ojú tí Jèhófà fi ń wo ọ̀ràn wò ó ? 
 Ẹ jẹ́ ká máa gbìyànjú láti fi ojú tí Jèhófà fi ń wo ọ̀ràn wò ó , dípò tá ó fi máa ka èrò tiwa sí pàtàkì . 
 Onísáàmù náà Dáfídì kọrin pé : “ Mú mi mọ àwọn ọ̀nà rẹ , Jèhófà ; kọ́ mi ní àwọn ipa ọ̀nà rẹ . ” 
 Tó bá ṣe pé òótọ́ ni pé nǹkan ò lọ bó ṣe yẹ la fi ń ráhùn , Jèhófà á kúkú ti rí nǹkan ọ̀hún . 
 Ó sì lè wá nǹkan ṣe sí i lẹ́sẹ̀kẹsẹ̀ . 
 Àmọ́ kí nìdí tó fi ń jẹ́ kí ìnira kan máa bá a nìṣó láìfòpin sí i ? 
 Ó lè jẹ́ pé ńṣe ló fẹ́ ká dẹni tó láwọn ànímọ́ dáadáa kan , irú bíi sùúrù , ìfaradà , ìgbàgbọ́ àti ìpamọ́ra . — Jákọ́bù 1 : 2 - 4 . 
 18 , 19 . 
 Mú àpẹẹrẹ kan wá nípa ohun tó lè jẹ́ àbájáde fífarada ìnira láìsí ìráhùn . 
 Bá a bá lè máa fara da àwọn ìnira kéékèèké láìráhùn , a óò ní ànímọ́ tó túbọ̀ dára , ìwà wa yóò sì máa wú àwọn tó ń kíyè sí wa lórí . 
 Lọ́dún 2003 , àwọn Ẹlẹ́rìí Jèhófà kan wọ bọ́ọ̀sì láti ilẹ̀ Jámánì lọ sí ilẹ̀ Hungary láti lọ ṣèpàdé . 
 Awakọ̀ bọ́ọ̀sì náà kì í ṣe Ẹlẹ́rìí , kò sì dún mọ́ ọn nínú bó ṣe fẹ́ gbé àwọn Ẹlẹ́rìí yìí lọ kó sì wà pẹ̀lú wọn fún odidi ọjọ́ mẹ́wàá . 
 Ṣùgbọ́n lópin ìrìn àjò náà , ọkàn rẹ̀ ti yí padà . 
 Kí nìdí rẹ̀ ? 
 Nígbà ìrìn àjò náà , ọ̀pọ̀ nǹkan ni ò lọ bó ṣe yẹ , ṣùgbọ́n àwọn Ẹlẹ́rìí náà kò ráhùn rárá . 
 Awakọ̀ náà sọ pé nínú gbogbo àwọn tóun ti ń gbé lọ sí ìrìn àjò , àwọn Ẹlẹ́rìí nìwà wọn dára jù ! 
 Kódà ó ní nígbàkigbà táwọn Ẹlẹ́rìí bá tún wàásù délé òun , òun yóò pè wọ́n wọlé láti fara balẹ̀ gbọ́rọ̀ wọn . 
 Ẹ ò rí i báwọn Ẹlẹ́rìí náà ṣe lórúkọ rere nítorí pé wọ́n “ ṣe ohun gbogbo láìsí ìkùnsínú ” ! 
 Ẹ̀mí Ìdáríjì Máa Ń Jẹ́ Kí Ìṣọ̀kan Wà 
 Kí nìdí tó fi yẹ ká máa dárí ji ara wa ? 
 Bí arákùnrin tàbí arábìnrin kan bá ṣẹ̀ wá ńkọ́ ? 
 Bí ẹ̀ṣẹ̀ náà bá burú gan - an , ńṣe ni ká tẹ̀ lé ìlànà inú ọ̀rọ̀ Jésù tó wà nínú Mátíù 18 : 15 - 17 . 
 Àmọ́ , kì í ṣe gbogbo ìgbà ló pọn dandan ká máa ṣe gbogbo ìyẹn níwọ̀n bó ti jẹ́ pé èdèkòyédè pẹ́ẹ́pẹ̀ẹ̀pẹ́ ló sábà máa ń wáyé . 
 O ò ṣe wo ohun tó ṣẹlẹ̀ náà gẹ́gẹ́ bí ọ̀nà kan láti fi hàn pé o lẹ́mìí ìdáríjì ? 
 Pọ́ọ̀lù kọ̀wé pé : “ Ẹ máa bá a lọ ní fífaradà á fún ara yín lẹ́nì kìíní - kejì , kí ẹ sì máa dárí ji ara yín fàlàlà lẹ́nì kìíní - kejì bí ẹnikẹ́ni bá ní ìdí fún ẹjọ́ lòdì sí ẹlòmíràn . 
 Àní gẹ́gẹ́ bí Jèhófà ti dárí jì yín ní fàlàlà , bẹ́ẹ̀ ni kí ẹ̀yin pẹ̀lú máa ṣe . 
 Ṣùgbọ́n , yàtọ̀ sí gbogbo nǹkan wọ̀nyí , ẹ fi ìfẹ́ wọ ara yín láṣọ , nítorí ó jẹ́ ìdè ìrẹ́pọ̀ pípé . ” 
 Ǹjẹ́ a ṣe tán láti dárí ji ẹni tó bá ṣẹ̀ wá ? 
 Ǹjẹ́ àwa náà kì í ṣẹ Jèhófà ? 
 Síbẹ̀ , àìmọye ìgbà ló ń ṣàánú wa tó ń dárí jì wá . 
 Ipa wo ni ìkùnsínú máa ń ní lórí àwọn tó ń gbọ́ ọ ? 
 Ohun yòówù kó máa bí wa nínú , ìkùnsínú ò lè yanjú ẹ̀ . 
 Ọ̀rọ̀ táwọn Hébérù máa ń lò fún ìkùnsínú tún lè túmọ̀ sí ríráhùn . 
 Ó ṣeé ṣe kí ara má máa tù wá tẹ́nì kan bá ń kún nítòsí wa , àá sì fẹ́ jìnnà sírú ẹni bẹ́ẹ̀ . 
 Táwa náà bá sì ń kùn , ara lè má tu àwọn tó ń gbọ́ wa . 
 Kódà , ìnira yẹn lè pọ̀ débi pé wọ́n á jìnnà sí wa ! 
 Ó ṣeé ṣe kí kíkùn tẹ́nì kan ń kùn mú kó rẹ́ni dá sí ọ̀rọ̀ ẹ̀ o , àmọ́ ńṣe làwọn èèyàn á máa sára fún un . 
 Kí ni ọ̀dọ́mọbìnrin kan sọ nípa àwa Ẹlẹ́rìí Jèhófà ? 
 Ẹ̀mí ìdáríjì máa ń jẹ́ kí ìṣọ̀kan wà , ìyẹn gan - an sì làwọn èèyàn Jèhófà ń fẹ́ . 
 Níbì kan nílẹ̀ Yúróòpù , ọ̀dọ́mọbìnrin ẹlẹ́sìn Kátólíìkì kan tó jẹ́ ọmọ ọdún mẹ́tàdínlógún kọ̀wé sí ẹ̀ka ọ́fíìsì àwa Ẹlẹ́rìí Jèhófà níbẹ̀ láti sọ bó ṣe mọyì àwa Ẹlẹ́rìí tó . 
 Ó ní : “ Ìjọ yín nìkan ṣoṣo ni mo rí pé gbogbo àwọn ọmọ ìjọ wọn wà níṣọ̀kan , kò sí ẹ̀mí ìkórìíra , ìwọra , àìrára - gba - nǹkan - sí àti ìmọtara - ẹni - nìkan láàárín yín . ” 
 Kí la máa sọ̀rọ̀ nípa rẹ̀ nínú àpilẹ̀kọ tó tẹ̀ lé èyí ? 
 Tá a bá mọrírì àwọn ìbùkún tẹ̀mí tí àwa olùjọsìn Jèhófà , Ọlọ́run tòótọ́ , ń rí gbà , a óò máa sa ipa tiwa láti rí i pé ìṣọ̀kan wà , a ò sì ní jẹ́ kí nǹkan kan mú wa máa kùn nípa àwọn ẹlòmíì . 
 Àpilẹ̀kọ tó kàn yóò jẹ́ ká rí bí àwọn ànímọ́ tí Ọlọ́run fi ń kọ́ wa kò ṣe ní jẹ́ ká máa kùn láwọn ọ̀nà míì tó burú jáì , irú bíi kéèyàn máa kùn nípa bí nǹkan ṣe ń lọ nínú apá ti orí ilẹ̀ ayé lára ètò Jèhófà . 
 Ǹjẹ́ O Rántí ? 
 • Kí ló máa ń fa ìkùnsínú ? 
 • Kí lo lè fi ṣe àpẹẹrẹ àkóbá tí ìkùnsínú máa ń ṣe ? 
 • Kí ló lè jẹ́ ká borí ẹ̀mí ìkùnsínú ? 
 • Báwo ni níní ẹ̀mí ìdáríjì kò ṣe ní jẹ́ ká gba ìkùnsínú láyè ? 
 [ Àwòrán tó wà ní ojú ìwé 14 ] 
 Jèhófà gan - an làwọn ọmọ Ísírẹ́lì ń kùn sí ! 
 [ Àwòrán tó wà ní ojú ìwé 17 ] 
 Ǹjẹ́ o máa ń gbìyànjú láti fi ojú tí Jèhófà fi ń wo ọ̀ràn wò ó ? 
 [ Àwọn àwòrán tó wà ní ojú ìwé 18 ] 
 Ẹ̀mí ìdáríjì máa ń jẹ́ kí ìṣọ̀kan wà láàárín àwọn ará 
 Àwọn Ohun Rere Inú Ètò Jèhófà Ni Kó o Máa Fiyè Sí 
 “ Dájúdájú , àwọn ohun rere inú ilé rẹ yóò tẹ́ wa lọ́rùn . ” — SÁÀMÙ 65 : 4 . 
 1 , 2 . ( a ) Ipa wo ni ìgbòkègbodò inú tẹ́ńpìlì yóò ní lórí àwọn èèyàn Ọlọ́run ? 
 ( b ) Àwọn nǹkan wo ni Dáfídì ṣe fún ìtìlẹyìn iṣẹ́ kíkọ́ tẹ́ńpìlì ? 
 DÁFÍDÌ ọmọ ilẹ̀ Ísírẹ́lì ìgbàanì jẹ́ ọ̀kan lára àwọn èèyàn pàtàkì jù lọ tí Ìwé Mímọ́ Lédè Hébérù sọ̀rọ̀ nípa rẹ̀ . 
 Ó jẹ́ olùṣọ́ àgùntàn , olórin , wòlíì àti ọba tó fi gbogbo ọkàn gbẹ́kẹ̀ lé Jèhófà Ọlọ́run . 
 Àjọṣe tímọ́tímọ́ tóun àti Jèhófà ní ló jẹ́ kó wù ú láti kọ́ ilé kan fún Ọlọ́run . 
 Ńṣe ló fẹ́ kí ilé tàbí tẹ́ńpìlì tó fẹ́ kọ́ náà jẹ́ ojúkò ìjọsìn tòótọ́ nílẹ̀ Ísírẹ́lì . 
 Dáfídì mọ̀ pé ìgbòkègbodò inú tẹ́ńpìlì náà yóò ṣe àwọn èèyàn Ọlọ́run láǹfààní yóò sì fún wọn láyọ̀ . 
 Ìyẹn ni Dáfídì fi kọ ọ́ lórin pé : “ Aláyọ̀ ni ẹni tí ìwọ [ Jèhófà ] yàn , tí ìwọ sì mú kí ó tọ̀ ọ́ wá , kí ó lè máa gbé inú àwọn àgbàlá rẹ . 
 Dájúdájú , àwọn ohun rere inú ilé rẹ yóò tẹ́ wa lọ́rùn , ibi mímọ́ tẹ́ńpìlì rẹ . ” — Sáàmù 65 : 4 . 
 Jèhófà ò gbà kí Dáfídì bójú tó iṣẹ́ kíkọ́ tẹ́ńpìlì náà . 
 Kàkà bẹ́ẹ̀ , Sólómọ́nì ọmọ rẹ̀ ni Jèhófà gbé iṣẹ́ náà lé lọ́wọ́ . 
 Ṣùgbọ́n Dáfídì ò bẹ̀rẹ̀ sí í kùn nítorí pé Ọlọ́run gbé iṣẹ́ pàtàkì tó jẹ ẹ́ lọ́kàn gan - an yìí fún ẹlòmíì . 
 Ohun tó jẹ ẹ́ lógún ni pé kí tẹ́ńpìlì náà ṣáà di kíkọ́ . 
 Ó fi tọkàntọkàn kọ́wọ́ ti iṣẹ́ ìkọ́lé náà ní ti pé ó gbé àwòrán bí wọ́n ṣe máa kọ́ tẹ́ńpìlì náà , tí Jèhófà fi hàn án lé Sólómọ́nì lọ́wọ́ . 
 Yàtọ̀ síyẹn , Dáfídì pín ẹgbẹẹgbẹ̀rún àwọn ọmọ Léfì sí ọ̀wọ̀ọ̀wọ́ lọ́nà tí wọ́n yóò gbà ṣiṣẹ́ nínú tẹ́ńpìlì , ó sì kó wúrà àti fàdákà rẹpẹtẹ sílẹ̀ láti fi ṣètìlẹyìn fún iṣẹ́ kíkọ́ tẹ́ńpìlì náà . — 1 Kíróníkà 17 : 1 , 4 , 11 , 12 ; 23 : 3 - 6 ; 28 : 11 , 12 ; 29 : 1 - 5 . 
 Kí ni ìṣarasíhùwà àwọn ìránṣẹ́ Ọlọ́run sí ètò tó wà fún ṣíṣe ìjọsìn tòótọ́ ? 
 Àwọn ọmọ Ísírẹ́lì olóòótọ́ náà kọ́wọ́ ti ètò bí wọ́n á ṣe máa ṣe ìjọsìn tòótọ́ nílé Ọlọ́run . 
 Bákan náà làwa ìránṣẹ́ Jèhófà lónìí ṣe ń kọ́wọ́ ti ètò tó wà fún ṣíṣe ìjọsìn nínú apá ti orí ilẹ̀ ayé lára ètò Jèhófà . 
 À ń tipa bẹ́ẹ̀ fi hàn pé irú ẹ̀mí tí Dáfídì ní làwa náà ní . 
 A ò lẹ́mìí ìráhùn rárá . 
 Dípò ìyẹn , àwọn ohun rere inú ètò Ọlọ́run la máa ń fiyè sí . 
 Ǹjẹ́ o tíì ronú rí nípa ọ̀pọ̀lọpọ̀ ohun rere tá a ní tó yẹ ká máa torí ẹ̀ dúpẹ́ tinútinú ? 
 Jẹ́ ká gbé díẹ̀ yẹ̀ wò lára wọn . 
 À Dúpẹ́ fún Àwọn Tó Ń Múpò Iwájú 
 4 , 5 . ( a ) Báwo ni “ ẹrú olóòótọ́ àti olóye ” ṣe ń ṣe ojúṣe rẹ̀ ? 
 ( b ) Kí ni ìṣarasíhùwà àwọn Ẹlẹ́rìí kan sí oúnjẹ tẹ̀mí tí wọ́n ń rí gbà ? 
 A ní ìdí pàtàkì láti dúpẹ́ fún “ ẹrú olóòótọ́ àti olóye ” tí Jésù Kristi yàn kó máa bójú tó àwọn ohun ìní rẹ̀ lórí ilẹ̀ ayé . 
 Ẹgbẹ́ ẹrú yìí , ìyẹn àwọn Kristẹni tí Ọlọ́run fẹ̀mí yàn , ń múpò iwájú lẹ́nu iṣẹ́ ìwàásù ìhìn rere , wọ́n ń ṣètò àwọn ìpàdé ìjọsìn , wọ́n sì ń tẹ àwọn ìwé tó ń ṣàlàyé Bíbélì jáde ní èdè tó ju irinwó [ 400 ] lọ . 
 Àràádọ́ta ọ̀kẹ́ èèyàn jákèjádò ayé ló ń fi ìdùnnú jẹ “ oúnjẹ ” tẹ̀mí yìí tá à ń rí gbà “ ní àkókò tí ó bẹ́tọ̀ọ́ mu . ” 
 Kò sídìí tó fi yẹ ká máa kùn nítorí ẹ̀ rárá . 
 Láti ọ̀pọ̀ ọdún wá ni àgbà obìnrin Ẹlẹ́rìí Jèhófà kan tó ń jẹ́ Elfi ti ń rí ìtùnú àti ìrànlọ́wọ́ gbà bó ṣe ń fi àwọn ìmọ̀ràn inú Ìwé Mímọ́ tó máa ń wà nínú ìwé ẹgbẹ́ ẹrú náà sílò . 
 Ìmọrírì tí Elfi ní mú kó sọ nínú lẹ́tà tó kọ pé : “ Ọpẹ́lọpẹ́ ètò Jèhófà lára mi ! ” 
 Tọkọtaya kan , ìyẹn Peter àti Irmgard , ti ń sin Jèhófà bọ̀ láti ọ̀pọ̀ ọdún . 
 Irmgard sọ pé òun dúpẹ́ gan - an fún gbogbo ìwé tí “ ètò Jèhófà tó jẹ́ ètò onífẹ̀ẹ́ tó ń tọ́jú ẹni ” ń tẹ̀ jáde . 
 Lára irú àwọn ìwé bẹ́ẹ̀ làwọn tí ètò Ọlọ́run dìídì ṣe fáwọn tó nírú àwọn ìṣòro kan , irú bí àwọn afọ́jú àtàwọn adití . 
 6 , 7 . ( a ) Báwo la ṣe ń bójú tó àwọn ìjọ tó wà jákèjádò ayé ? 
 ( b ) Kí làwọn kan sọ nípa apá ti orí ilẹ̀ ayé lára ètò Jèhófà ? 
 Ìgbìmọ̀ Olùdarí ti àwa Ẹlẹ́rìí Jèhófà ló ń ṣojú fún ‘ ẹrú olóòótọ́ . ’ 
 Àwọn tó sì para pọ̀ jẹ́ Ìgbìmọ̀ Olùdarí yìí ni àwọn ọkùnrin mélòó kan lára àwọn ẹni àmì òróró , tí wọ́n ń sìn ní orílé - iṣẹ́ àwa Ẹlẹ́rìí Jèhófà tó wà ní Brooklyn , nílùú New York . 
 Ìgbìmọ̀ Olùdarí wá yan àwọn ìránṣẹ́ Jèhófà kan tí wọ́n ní ọ̀pọ̀ ìrírí sí àwọn ẹ̀ka iléeṣẹ́ láti máa bójú tó àwọn ìjọ tó lé ní ẹgbẹ̀rún méjìdínlọ́gọ́rùn - ún [ 98,000 ] jákèjádò ayé . 
 Wọ́n máa ń yan àwọn ọkùnrin tó kúnjú òṣùwọ̀n ohun tí Bíbélì sọ sípò alàgbà àti ìránṣẹ́ iṣẹ́ òjíṣẹ́ nínú àwọn ìjọ yìí . 
 Àwọn alàgbà ń múpò iwájú wọ́n sì ń fi tìfẹ́tìfẹ́ ṣe olùṣọ́ àgùntàn agbo Ọlọ́run tó wà lábẹ́ àbójútó wọn . 
 Ìbùkún ńlá ló jẹ́ o láti wà nínú agbo náà àti láti jàǹfààní ìfẹ́ àti ìṣọ̀kan tó wà láàárín “ gbogbo ẹgbẹ́ àwọn ará ” ! — 1 Pétérù 2 : 17 ; 5 : 2 , 3 . 
 Ńṣe làwọn ará sábà máa ń dúpẹ́ fún ìtọ́sọ́nà onífẹ̀ẹ́ táwọn alàgbà ń fún wọn , wọn kì í ráhùn . 
 Bí àpẹẹrẹ , wo Kristẹni kan tó ń jẹ́ Birgit tó ti lé lọ́mọ ọgbọ̀n ọdún tó sì jẹ́ ìyàwó ilé . 
 Nígbà tó kù díẹ̀ kó pé ọmọ ogún ọdún ó bẹ̀rẹ̀ sí í kẹ́gbẹ́kẹ́gbẹ́ , díẹ̀ ló sì kù kó ṣèṣekúṣe . 
 Ṣùgbọ́n ìmọ̀ràn tó ṣe kedere táwọn alàgbà fún un látinú Bíbélì àti ìrànlọ́wọ́ àwọn onígbàgbọ́ bíi tiẹ̀ kó o yọ . 
 Kí wá ni ìṣarasíhùwà Birgit nísinsìnyí ? 
 Ó ní : “ Mo dúpẹ́ gan - an ni pé mo ṣì wà nínú ètò Jèhófà tó tayọ lọ́lá . ” 
 Ọmọ ọdún mẹ́tàdínlógún kan tó ń jẹ́ Andreas náà sọ pé : “ Jèhófà ló ni ètò yìí lóòótọ́ , òun lètò tó dára jù lọ lágbàáyé . ” 
 Ǹjẹ́ kò yẹ ká máa dúpẹ́ fún àwọn ohun rere tó wà nínú apá ti orí ilẹ̀ ayé lára ètò Jèhófà ? 
 Aláìpé Làwọn Tó Ń Múpò Iwájú 
 8 , 9 . 
 Irú ìwà wo làwọn kan hù nígbà ayé Dáfídì , kí sì ni ìṣarasíhùwà Dáfídì sí wọn ? 
 Kò sí àní - àní pé aláìpé làwọn tí ètò Ọlọ́run yàn kí wọ́n máa múpò iwájú nínú ìjọsìn tòótọ́ . 
 Gbogbo wọn ló ń ṣàṣìṣe , òmíràn lára wọn sì ní kùdìẹ̀ - kudiẹ tó ń bá jìjàkadì lójú méjèèjì . 
 Ṣé ó yẹ kí èyí máa bí wa nínú ? 
 Rárá o . 
 Àwọn kan tí wọ́n ń múpò iwájú ní Ísírẹ́lì ìgbàanì pàápàá ṣe àṣìṣe tó burú jáì . 
 Bí àpẹẹrẹ , nígbà tí Dáfídì ṣì wà ní ọ̀dọ́ , wọ́n ní kó máa fi háàpù kọrin fún Sọ́ọ̀lù Ọba nígbà tó wà nínú ìnira kára lè máa tù ú . 
 Àmọ́ nígbà tó yá , ńṣe ni Sọ́ọ̀lù gbìyànjú láti pa Dáfídì , kódà sísá ni Dáfídì sá fẹ́mìí ẹ̀ . — 1 Sámúẹ́lì 16 : 14 - 23 ; 18 : 10 - 12 ; 19 : 18 ; 20 : 32 , 33 ; 22 : 1 - 5 . 
 Àwọn ọmọ Ísírẹ́lì míì náà hùwà àdàkàdekè . 
 Bí àpẹẹrẹ , Jóábù olórí ogun Dáfídì pa Ábínérì ìbátan Sọ́ọ̀lù . 
 Ábúsálómù dìtẹ̀ láti gbapò ọba mọ́ Dáfídì baba rẹ̀ lọ́wọ́ . 
 Áhítófẹ́lì tó jẹ́ bọ́bajíròrò tí Dáfídì finú tán da Dáfídì . 
 Síbẹ̀ , Dáfídì ò tìtorí nǹkan wọ̀nyí bẹ̀rẹ̀ sí í ráhùn ṣáá , bẹ́ẹ̀ ni kò torí ìyẹn kẹ̀yìn sí ìsìn tòótọ́ . 
 Ohun tí Dáfídì ṣe yàtọ̀ pátápátá sí gbogbo ìyẹn . 
 Ńṣe ni ìpọ́njú Dáfídì mú kó túbọ̀ rọ̀ mọ́ Jèhófà , kò sì fi ìwà rere tó ń hù kó tó di pé ó sá fún Sọ́ọ̀lù sílẹ̀ . 
 Orin tí Dáfídì kọ lásìkò yẹn ni pé : “ Fi ojú rere hàn sí mi , Ọlọ́run , fi ojú rere hàn sí mi , nítorí pé ìwọ ni ọkàn mi sá di ; òjìji ìyẹ́ apá rẹ sì ni mo sá di títí àwọn àgbákò fi ré kọjá . ” — Sáàmù 57 : 1 . 
 10 , 11 . 
 Kí ló ṣẹlẹ̀ sí Kristẹni kan tó ń jẹ́ Gertrud nígbà tó ṣì wà lọ́dọ̀ọ́ , kí ló sì sọ nípa àṣìṣe àwọn onígbàgbọ́ bíi tiẹ̀ ? 
 Kò sídìí tá a fi lè sọ pé àdàkàdekè wà nínú ètò Ọlọ́run lónìí rárá . 
 Jèhófà , àwọn áńgẹ́lì rẹ̀ , àtàwọn olùṣọ́ àgùntàn tẹ̀mí ò jẹ́ fàyè gba àwọn èèyàn burúkú tó jẹ́ aládàkàdekè nínú ìjọ Kristẹni . 
 Àmọ́ ṣá o , gbogbo wa pátá làìpé máa ń yọ lẹ́nu , yálà àìpé tiwa tàbí tàwọn ìránṣẹ́ Ọlọ́run míì . 
 Nígbà tí arábìnrin kan tó ń jẹ́ Gertrud tó ti ń sin Jèhófà látìgbà pípẹ́ wà lọ́dọ̀ọ́ , wọ́n fẹ̀sùn kàn án pé irọ́ ló pa pé aṣáájú - ọ̀nà lòun , wọ́n ní ẹlẹ̀tàn ẹ̀dá ni . 
 Kí ni arábìnrin yìí ṣe ? 
 Ǹjẹ́ ó bẹ̀rẹ̀ sí í kùn nípa ẹ̀sùn èké tí wọ́n fi kàn án ? 
 Rárá o . 
 Kó tó di pé ó kú lẹ́ni ọdún mọ́kànléláàádọ́rùn - ún lọ́dún 2003 , ó wo irú ìgbésí ayé tóun gbé , ó wá sọ pé : “ Àwọn ìrírí yẹn àtàwọn míì bẹ́ẹ̀ jẹ́ kí n rí i pé bí àwọn èèyàn kọ̀ọ̀kan tiẹ̀ ń ṣàṣìṣe , Jèhófà ló ṣì ń darí iṣẹ́ bàǹtà - banta rẹ̀ , àwa èèyàn aláìpé ló sì ń lò láti ṣe é . ” 
 Tí Gertrud bá rí i pé àìpé mú kí ẹnì kan tó jẹ́ ìránṣẹ́ Ọlọ́run ṣìwà hù sóun , ńṣe ló máa ń fi taratara gbàdúrà sí Jèhófà . 
 ( a ) Ohun àìdáa wo làwọn Kristẹni kan ní ọ̀rúndún kìíní ṣe ? 
 ( b ) Orí àwọn nǹkan wo ló yẹ ká pọkàn pọ̀ sí ? 
 Níwọ̀n bí àwọn Kristẹni tó jẹ́ olóòótọ́ àti olùfọkànsìn gidigidi pàápàá ti máa ń ṣàṣìṣe , tí ẹnì kan tí ètò Ọlọ́run yàn sípò bá ṣàṣìṣe , ẹ má ṣe jẹ́ ká tìtorí ìyẹn ṣíwọ́ ṣíṣe “ ohun gbogbo láìsí ìkùnsínú . ” 
 Yóò burú gan - an o tá a bá lọ ṣe bíi tàwọn kan tí wọ́n ṣe ohun tí kò dáa nínú ìjọ Kristẹni ní ọ̀rúndún kìíní ! 
 Ọmọ ẹ̀yìn náà Júdà sọ pé àwọn olùkọ́ni èké ìgbà ayé rẹ̀ “ ń ṣàìka ipò olúwa sí , wọ́n sì ń sọ̀rọ̀ àwọn ẹni ògo tèébútèébú . ” 
 Yàtọ̀ síyẹn , àwọn aláìdáa èèyàn ayé ìgbà náà jẹ́ “ oníkùnsínú , àwọn olùráhùn nípa ìpín wọn nínú ìgbésí ayé . ” 
 Yóò dára pé ká má ṣe ṣe bíi tàwọn oníkùnsínú tó ń ráhùn yẹn , ká sì pọkàn pọ̀ sórí àwọn nǹkan àtàtà tá à ń rí gbà nípasẹ̀ ‘ ẹrú olóòótọ́ ’ náà . 
 Ẹ jẹ́ ká máa fójú iyebíye wo àwọn nǹkan rere tó wà nínú ètò Jèhófà , ká sì máa bá a lọ láti “ ṣe ohun gbogbo láìsí ìkùnsínú . ” 
 “ Ọ̀rọ̀ Yìí Ń Múni Gbọ̀n Rìrì ” 
 Kí ni ìṣarasíhùwà àwọn kan sí díẹ̀ lára àwọn ẹ̀kọ́ Jésù Kristi ? 
 Ní ọ̀rúndún kìíní , àwọn kan kùn sí àwọn tí ètò Ọlọ́run yàn sípò ni , nígbà tí àwọn míì kùn sí ẹ̀kọ́ Jésù . 
 Nínú Jòhánù 6 : 48 - 69 , Jésù sọ pé : “ Ẹni tí ó bá ń fi ẹran ara mi ṣe oúnjẹ jẹ , tí ó sì ń mu ẹ̀jẹ̀ mi ní ìyè àìnípẹ̀kun . ” 
 Nígbà tí “ ọ̀pọ̀ lára àwọn ọmọ ẹ̀yìn rẹ̀ ” gbọ́ èyí , wọ́n ní : “ Ọ̀rọ̀ yìí ń múni gbọ̀n rìrì ; ta ní lè fetí sí i ? ” 
 Jésù mọ̀ pé “ àwọn ọmọ ẹ̀yìn òun ń kùn nípa èyí . ” 
 Àní , “ ní tìtorí èyí , ọ̀pọ̀ nínú [ wọn ] lọ sídìí àwọn nǹkan àtẹ̀yìnwá , wọn kò sì jẹ́ bá a rìn mọ́ . ” 
 Ṣùgbọ́n gbogbo ọmọlẹ́yìn rẹ̀ kọ́ ló kùn . 
 Wo ohun tó ṣẹlẹ̀ nígbà tí Jésù bi àwọn àpọ́sítélì méjìlá pé : “ Ẹ̀yin kò fẹ́ lọ pẹ̀lú , àbí ? ” 
 Àpọ́sítélì Pétérù dá a lóhùn pé : “ Olúwa , ọ̀dọ̀ ta ni àwa yóò lọ ? 
 Ìwọ ni ó ní àwọn àsọjáde ìyè àìnípẹ̀kun ; àwa sì ti gbà gbọ́ , a sì ti wá mọ̀ pé ìwọ ni Ẹni Mímọ́ Ọlọ́run . ” 
 14 , 15 . ( a ) Kí ló fà á tí àwọn kan lára ẹ̀kọ́ tí ètò Ọlọ́run ń kọ́ wa ò fi tẹ́ àwọn kan lọ́rùn ? 
 ( b ) Ẹ̀kọ́ wo la rí kọ́ látinú ohun tó ṣẹlẹ̀ sí ọkùnrin kan tó ń jẹ́ Emanuel ? 
 Láyé òde òní , àlàyé tí apá ti orí ilẹ̀ ayé lára ètò Jèhófà ṣe nípa àwọn ẹ̀kọ́ Bíbélì kan ò tẹ́ àwọn kan lára àwọn èèyàn Ọlọ́run lọ́rùn , wọ́n wá ń kùn . 
 Kí ló máa ń fa irú nǹkan bẹ́ẹ̀ ? 
 Ohun tó sábà máa ń fa irú ìkùnsínú bẹ́ẹ̀ ni àìlóye ọ̀nà tí Ọlọ́run máa ń gbà ṣe àwọn nǹkan . 
 Ńṣe ni Ẹlẹ́dàá máa ń ṣí òtítọ́ payá ní ṣísẹ̀ - n - tẹ̀lé fàwọn èèyàn rẹ̀ . 
 Nítorí náà , àyípadà á máa bá òye wa nípa Ìwé Mímọ́ láwọn ìgbà míì . 
 Ọ̀pọ̀ jù lọ àwọn èèyàn Jèhófà ni irú àwọn àyípadà bẹ́ẹ̀ máa ń fún láyọ̀ . 
 Àmọ́ àwọn díẹ̀ kan máa ń di “ olódodo àṣelékè , ” wọn kì í fara mọ́ àwọn àyípadà wọ̀nyẹn . 
 Ìgbéraga tún lè fà á tàbí kó jẹ́ pé òmíràn nínú wọn fẹ́ gbé ìmọ̀ ti ara wọn kalẹ̀ . 
 Ohun yòówù tí ì báà fà á , irú ìkùnsínú bẹ́ẹ̀ léwu gan - an nítorí ó lè fani padà sínú ayé àtàwọn ọ̀nà ayé . 
 Bí àpẹẹrẹ , Ẹlẹ́rìí kan tó ń jẹ́ Emanuel ṣe lámèyítọ́ àwọn nǹkan kan tó kà nínú ìwé “ ẹrú olóòótọ́ àti olóye . ” 
 Nígbà tó yá , kò ka àwọn ìwé ètò Jèhófà mọ́ , níkẹyìn ó sọ fáwọn alàgbà ìjọ rẹ̀ pé òun kò fẹ́ jẹ́ ọ̀kan lára àwa Ẹlẹ́rìí Jèhófà mọ́ . 
 Ṣùgbọ́n kò pẹ́ tí Emanuel fi rí i pé ẹ̀kọ́ àwa Ẹlẹ́rìí Jèhófà gan - an ló tọ̀nà . 
 Ló bá lọ bá àwọn Ẹlẹ́rìí , ó gba àṣìṣe rẹ̀ láṣìṣe , wọ́n sì gbà á padà sínú ìjọ Ẹlẹ́rìí Jèhófà . 
 Ó wá padà dẹni tó láyọ̀ . 
 Kí ló lè jẹ́ ká borí iyèméjì tá a bá ní nípa àwọn ẹ̀kọ́ Kristẹni kan ? 
 Tó bá di pé a fẹ́ máa kùn nítorí pé à ń ṣiyèméjì nípa àwọn ẹ̀kọ́ kan táwa èèyàn Jèhófà gbà gbọ́ ńkọ́ ? 
 Ẹ jẹ́ ká ṣe sùúrù . 
 Nígbà tó bá yá ‘ ẹrú olóòótọ́ ’ lè tẹ nǹkan kan jáde nígbà tó bá yá tó máa wá yanjú àwọn ohun tá à ń ṣiyèméjì nípa rẹ̀ , kí iyèméjì wa sì pòórá . 
 Ó tún bọ́gbọ́n mu pé ká lọ bá àwọn alàgbà ìjọ kí wọ́n lè ràn wá lọ́wọ́ . 
 Àdúrà gbígbà , ìdákẹ́kọ̀ọ́ àti ìfararora pẹ̀lú àwọn onígbàgbọ́ bíi tiwa tí nǹkan tẹ̀mí jẹ lọ́kàn tún lè mú iyèméjì wa kúrò , kó sì jẹ́ ká túbọ̀ mọrírì àwọn ẹ̀kọ́ Bíbélì tó ń gbé ìgbàgbọ́ ró tá a ti kọ́ nípasẹ̀ ètò tí Jèhófà ń lò láti fi bá wa sọ̀rọ̀ . 
 Má Ṣe Lẹ́mìí Ìráhùn 
 17 , 18 . 
 Dípò tí a ó fi máa kùn , irú ẹ̀mí wo ló yẹ ká ní , kí sì nìdí rẹ̀ ? 
 Lóòótọ́ , a sábà máa ń ṣẹ̀ nítorí aláìpé ni wá , àwọn kan sì wà tó fẹ́ràn àtimáa ráhùn láìnídìí . 
 Bẹ́ẹ̀ kẹ̀ , tó bá ti mọ́ wa lára láti máa kùn , ìyẹn lè ṣàkóbá fún àjọṣe wa pẹ̀lú Jèhófà Ọlọ́run . 
 Nítorí náà , ẹ jẹ́ ká rí i pé a ò gba ẹ̀mí ìkùnsínú láyé rárá . 
 Dípò tí a ó fi máa kùn nípa ìṣètò inú ìjọ , ńṣe ni ká fiyè dénú , ká lẹ́mìí tó dáa . 
 Ká wá tara bọ ìgbòkègbodò tẹ̀mí táá jẹ́ kí ọwọ́ wa dí , táá jẹ́ ká máa láyọ̀ , ká bẹ̀rù Ọlọ́run , ká wà níwọ̀ntúnwọ̀nsì , kí ìgbàgbọ́ wa sì lágbára . 
 Ìkáwọ́ Jèhófà ni gbogbo nǹkan tó ń lọ nínú ètò Ọlọ́run wà , Jésù sì mọ bí nǹkan ṣe ń lọ sí nínú gbogbo ìjọ lónìí bó ṣe mọ̀ ọ́n ní ọ̀rúndún kìíní . 
 Fi sùúrù dúró de Ọlọ́run àti Kristi tó jẹ́ Orí ìjọ . 
 Ọlọ́run lè lo àwọn olùṣọ́ àgùntàn tó yàn láti fi ṣe àtúnṣe àwọn ohun tó bá kù díẹ̀ káàtó . — Sáàmù 43 : 5 ; Kólósè 1 : 18 ; Títù 1 : 5 . 
 Kó tó di pé Ìjọba Mèsáyà gba àkóso ayé , kí ló yẹ ká máa fiyè sí ? 
 Láìpẹ́ láìjìnnà , ètò àwọn nǹkan búburú yìí yóò dópin , Ìjọba Mèsáyà yóò sì gba àkóso ayé . 
 Ṣùgbọ́n kó tó dìgbà yẹn , ó ṣe pàtàkì gan - an pé kí ẹnikẹ́ni nínú wa má ṣe lẹ́mìí ìráhùn ! 
 Ìyẹn á jẹ́ ká lè máa rí ìwà rere àwọn onígbàgbọ́ bíi tiwa dípò tí a ó fi máa wá àṣìṣe wọn . 
 Tá a bá ń wo ibi tí wọ́n dáa sí , a óò máa láyọ̀ . 
 Ìyẹn á máa fún wa níṣìírí á sì máa gbé wa ró nípa tẹ̀mí dípò tí ìkùnsínú á fi máa bà wá lọ́kàn jẹ́ . 
 Tá ò bá lẹ́mìí ìráhùn , àwọn ìbùkún wo la máa ní ? 
 Tá ò bá lẹ́mìí ìráhùn , a ó tún lè máa fiyè sí ọ̀pọ̀ ìbùkún tá à ń rí gbà nítorí pé a wà nínú ètò Jèhófà . 
 Ètò yìí nìkan ṣoṣo ló jẹ́ olóòótọ́ sí Ọba Aláṣẹ ayé àtọ̀run . 
 Báwo ni mímọ̀ tó o mọ̀ bẹ́ẹ̀ àti àǹfààní tó o ní láti máa sin Jèhófà , Ọlọ́run tòótọ́ kan ṣoṣo náà , ṣe rí lára rẹ ? 
 Ǹjẹ́ kí ìṣarasíhùwà rẹ dà bíi ti Dáfídì tó kọrin pé : “ Ìwọ Olùgbọ́ àdúrà , àní ọ̀dọ̀ rẹ ni àwọn ènìyàn ẹlẹ́ran ara gbogbo yóò wá . 
 Aláyọ̀ ni ẹni tí ìwọ yàn , tí ìwọ sì mú kí ó tọ̀ ọ́ wá , kí ó lè máa gbé inú àwọn àgbàlá rẹ . 
 Dájúdájú , àwọn ohun rere inú ilé rẹ yóò tẹ́ wa lọ́rùn . ” — Sáàmù 65 : 2 , 4 . 
 Ǹjẹ́ O Rántí ? 
 • Kí nìdí tó fi yẹ ká máa dúpẹ́ nítori àwọn tó ń múpò iwájú nínú ìjọ ? 
 • Kí ló yẹ kó jẹ́ ìṣarasíhùwà wa nígbà táwọn tó ń múpò iwájú nínú ìjọ bá ṣàṣìṣe ? 
 • Irú ojú wo ló yẹ ká máa fi wo àwọn àyípadà tó ń bá òye wa nípa Ìwé Mímọ́ ? 
 • Kí ló lè mú kí Kristẹni kan borí iyèmejì ? 
 [ Àwòrán tó wà ní ojú ìwé 20 ] 
 Dáfídì gbé àwòrán bí wọ́n ṣe máa kọ́ tẹ́ńpìlì lé Sólómọ́nì lọ́wọ́ ò sí fi tọkàntọkàn ṣètìlẹyìn fún ìsìn tòótọ́ 
 [ Àwòrán tó wà ní ojú ìwé 23 ] 
 Àwọn alàgbà ìjọ máa ń fi ìdùnnú ṣe ìrànlọ́wọ́ tẹ̀mí fún àwọn ará 
 Jèhófà Máa Ń gba Àwọn Tó Wà Nínú Ìpọ́njú Sílẹ̀ 
 “ Ọ̀pọ̀ ni ìyọnu àjálù olódodo , ṣùgbọ́n Jèhófà ń dá a nídè nínú gbogbo wọn . ” — SÁÀMÙ 34 : 19 . 
 1 , 2 . 
 Ìṣòro wo ni arábìnrin olóòótọ́ kan ní , báwo la sì ṣe mọ̀ pé irú ohun tó ṣẹlẹ̀ sí arábìnrin yìí lè ṣẹlẹ̀ sí wa ? 
 Ó TI lé lógún ọdún tí obìnrin kan tó ń jẹ́ Keiko * ti di ọ̀kan lára àwa Ẹlẹ́rìí Jèhófà . 
 Lákòókò kan , ó ṣe aṣáájú - ọ̀nà déédéé , ìyẹn ni pé ó ń fi àkókò púpọ̀ wàásù ìhìn rere Ìjọba Ọlọ́run . 
 Ó sì mọyì iṣẹ́ ìsìn yìí gan - an ni . 
 Àmọ́ lẹ́nu àìpẹ́ yìí , ìrẹ̀wẹ̀sì bá a nítorí pé ó ti ro ara ẹ̀ pin àti nítorí ó rò pé wọ́n ti pa òun tì . 
 Ó sọ pé : “ Ẹkún ni mò ń sun ṣáá . ” 
 Kí Keiko lè mú èrò òdì yìí kúrò lọ́kàn , ó túbọ̀ tẹra mọ́ ìdákẹ́kọ̀ọ́ nínú Bíbélì . 
 Àmọ́ , ó ní : “ Pẹ̀lú gbogbo ìyẹn náà , ìṣòro ọ̀hún ò yanjú . 
 Kódà , ìrẹ̀wẹ̀sì náà wá pọ̀ débi pé ayé sú mi . ” 
 Ǹjẹ́ ohun tó ṣe arábìnrin yẹn ti ṣe ìwọ náà rí ? 
 Níwọ̀n bó o ti jẹ́ Ẹlẹ́rìí Jèhófà , ọ̀pọ̀ nǹkan ló yẹ kó máa múnú rẹ dùn , nítorí pé ìfọkànsìn Ọlọ́run “ ní ìlérí ìyè ti ìsinsìnyí àti ti èyí tí ń bọ̀ . ” 
 Ó ṣe tán , inú Párádísè tẹ̀mí lo wà nísinsìnyí ! 
 Àmọ́ , ṣé ìyẹn wá túmọ̀ sí pé o ti bọ́ nínú ìṣòro ni ? 
 Rárá o ! 
 Bíbélì sọ pé : “ Ọ̀pọ̀ ni ìyọnu àjálù olódodo . ” 
 Èyí ò yani lẹ́nu nítorí pé “ gbogbo ayé wà lábẹ́ agbára ẹni burúkú náà , ” Sátánì Èṣù . 
 Gbogbo wa pátá ni ìṣàkóso Sátánì sì ń ni lára lọ́nà kan tàbí òmíràn . — Éfésù 6 : 12 . 
 Àwọn Ohun Tí Ìpọ́njú Máa Ń Fà 
 Mẹ́nu kan àwọn ìránṣẹ́ Ọlọ́run kan nínú Bíbélì tí wọ́n ní ẹ̀dùn ọkàn tó lékenkà . 
 Tí ìpọ́njú tàbí ẹ̀dùn ọkàn bá pàpọ̀jù , ó lè jẹ́ kí ayé súni . 
 Wo ohun tó ṣẹlẹ̀ sí Jóòbù , ọkùnrin adúróṣinṣin náà . 
 Inú ìpọ́njú ńláǹlà ló ti sọ pé : “ Ènìyàn , tí obìnrin bí , ọlọ́jọ́ kúkúrú ni , ó sì kún fún ṣìbáṣìbo . ” 
 Jóòbù wá dẹni tí ò láyọ̀ mọ́ . 
 Nígbà tó tiẹ̀ wá dójú ẹ̀ , ó rò pé ńṣe ni Jèhófà ti pa òun tì . 
 Àmọ́ , Jóòbù nìkan kọ́ ni ìránṣẹ́ Ọlọ́run tó bára ẹ̀ nínú ìpọ́njú tó lékenkà . 
 Bíbélì sọ fún wa pé Hánà ní “ ìkorò ọkàn ” nítorí àìrọ́mọbí . 
 Rèbékà náà tí ohun tó ṣẹlẹ̀ nínú ìdílé rẹ̀ kó ẹ̀dùn ọkàn bá sọ pé : “ Mo ti wá fi tẹ̀gàntẹ̀gàn kórìíra ìgbésí ayé tèmi yìí . ” 
 Nígbà tí Dáfídì ń ronú nípa àwọn ẹ̀ṣẹ̀ rẹ̀ , ó sọ pé : “ Láti òwúrọ̀ ṣúlẹ̀ ni mo ń rìn káàkiri nínú ìbànújẹ́ . ” 
 Àwọn àpẹẹrẹ díẹ̀ wọ̀nyí fi hàn pé àwọn ìránṣẹ́ Ọlọ́run lọ́kùnrin àti lóbìnrin tó gbé ayé kí ẹ̀sìn Kristẹni tó dé ní ẹ̀dùn ọkàn tó lékenkà . 
 Kí nìdí tí kò fi yani lẹ́nu pé àwọn Kristẹni kan lóde òní wà lára “ àwọn ọkàn tí ó soríkọ́ ” ? 
 Àwọn Kristẹni ńkọ́ ? 
 Àwọn náà máa ń ní ẹ̀dùn ọkàn , ìdí nìyẹn tí àpọ́sítélì Pọ́ọ̀lù fi sọ fáwọn ará Tẹsalóníkà pé kí wọ́n “ máa sọ̀rọ̀ ìtùnú fún àwọn ọkàn tí ó soríkọ́ . ” 
 Ìwé kan sọ pé a lè lo ọ̀rọ̀ Gíríìkì tá a tú sí “ àwọn ọkàn tí ó soríkọ́ ” fún àwọn “ tí àníyàn ìgbésí ayé wọ̀ lọ́rùn fúngbà díẹ̀ . ” 
 Ọ̀rọ̀ Pọ́ọ̀lù yìí fi hàn pé àwọn kan lára àwọn ẹni àmì òróró tó wà ní ìjọ Tẹsalóníkà sorí kọ́ . 
 Bẹ́ẹ̀ náà lọ̀rọ̀ ṣe rí fáwọn Kristẹni kan lónìí . 
 Àmọ́ kí ló ń mú kí wọ́n sorí kọ́ ? 
 Ẹ jẹ́ ká gbé ohun mẹ́ta tó sábà máa ń fà á yẹ̀ wò . 
 Ẹ̀dá Ẹlẹ́ṣẹ̀ Tá A Jẹ́ Lè Fa Ìsoríkọ́ 
 5 , 6 . 
 Ọ̀rọ̀ ìtùnú wo ló wà nínú Róòmù 7 : 22 - 25 ? 
 Ó máa ń dun àwọn Kristẹni tòótọ́ pé wọ́n jẹ́ ẹ̀dá ẹlẹ́ṣẹ̀ , wọn ò dà bí àwọn oníwàkiwà èèyàn tí wọ́n ti “ ré kọjá gbogbo agbára òye ìwà rere . ” 
 Nígbà míì , àwọn Kristẹni wọ̀nyí lè ní irú èrò tí Pọ́ọ̀lù ní , ẹni tó kọ̀wé pé : “ Ní ti gidi , mo ní inú dídùn sí òfin Ọlọ́run ní ìbámu pẹ̀lú ẹni tí mo jẹ́ ní inú , ṣùgbọ́n mo rí òfin mìíràn nínú àwọn ẹ̀yà ara mi tí ń bá òfin èrò inú mi jagun , tí ó sì ń mú mi lọ ní òǹdè fún òfin ẹ̀ṣẹ̀ tí ó wà nínú àwọn ẹ̀yà ara mi . ” 
 Bí Pọ́ọ̀lù ṣe sọ èyí tán , ó ní : “ Èmi abòṣì ènìyàn ! ” — Róòmù 7 : 22 - 24 . 
 Ǹjẹ́ ohun tó ṣe Pọ́ọ̀lù yìí ti ṣe ọ́ rí ? 
 Kò sóhun tó burú tó o bá ń ronú nípa jíjẹ́ tó o jẹ́ ẹ̀dá ẹlẹ́ṣẹ̀ , nítorí èyí lè jẹ́ kó o túbọ̀ mọ̀ pé ẹ̀ṣẹ̀ kì í ṣe nǹkan kékeré , kó o sì túbọ̀ rọ̀ mọ́ ìpinnu rẹ pé o ò ní gba ìwàkiwà láyè . 
 Àmọ́ kì í ṣe pé kó o kúkú wá máa banú jẹ́ ní gbogbo ìgbà nítorí àwọn àṣìṣe rẹ o . 
 Lẹ́yìn tí Pọ́ọ̀lù sọ ọ̀rọ̀ tó bà á nínú jẹ́ tá a fà yọ lẹ́ẹ̀kan , ó ní : “ Ọpẹ́ ni fún Ọlọ́run nípasẹ̀ Jésù Kristi Olúwa wa ! ” 
 Bẹ́ẹ̀ ni , ó dá Pọ́ọ̀lù lójú pé ẹ̀jẹ̀ Jésù táwọn èèyàn ta sílẹ̀ lè ra òun padà kúrò nínú ẹ̀ṣẹ̀ tóun ti jogún . — Róòmù 5 : 18 . 
 Kí ni kò ní jẹ́ kí ẹnì kan máa soríkọ́ nítorí jíjẹ́ tó jẹ́ ẹ̀dá ẹlẹ́ṣẹ̀ ? 
 Tí ẹ̀dá ẹlẹ́ṣẹ̀ tó o jẹ́ bá ń mú kó o soríkọ́ , ọ̀rọ̀ àpọ́sítélì Jòhánù lè tù ọ́ nínú . 
 Ó ní : “ Bí ẹnikẹ́ni bá dá ẹ̀ṣẹ̀ , àwa ní olùrànlọ́wọ́ lọ́dọ̀ Baba , Jésù Kristi , ẹni tí í ṣe olódodo . 
 Òun sì ni ẹbọ ìpẹ̀tù fún àwọn ẹ̀ṣẹ̀ wa , síbẹ̀ kì í ṣe fún tiwa nìkan ṣùgbọ́n fún ti gbogbo ayé pẹ̀lú . ” 
 Tó o bá ní ẹ̀dùn ọkàn nítorí jíjẹ́ tó o jẹ́ ẹ̀dá ẹlẹ́ṣẹ̀ , máa rántí pé àwọn ẹni pípé kọ́ ni Jésù kú fún bí kò ṣe àwọn ẹlẹ́ṣẹ̀ . 
 Ó ṣe tán , Bíbélì sọ pé : “ Gbogbo ènìyàn ti ṣẹ̀ , wọ́n sì ti kùnà láti kúnjú ìwọ̀n ògo Ọlọ́run . ” — Róòmù 3 : 23 . 
 8 , 9 . 
 Kí nìdí tí kò fi yẹ ká máa dá ara wa lẹ́bi ? 
 Àmọ́ , ká sọ pé nígbà kan rí , o dá ẹ̀ṣẹ̀ ńlá kan . 
 Ó dájú pé wàá ti gbàdúrà sí Jèhófà nípa rẹ̀ , bóyá lọ́pọ̀ ìgbà pàápàá . 
 Wàá ti lọ bá àwọn alàgbà ìjọ kí wọ́n lè ràn ọ́ lọ́wọ́ nípa tẹ̀mí . 
 Wàá sì ti ronú pìwà dà tọkàntọkàn , ìdí nìyẹn tó o ṣì fi jẹ́ akéde ìjọ . 
 Tàbí kẹ̀ , ó ṣeé ṣe kó o ti fìgbà kan rí kúrò nínú ètò Ọlọ́run , àmọ́ nígbà tó yá o ronú pìwà dà , o sì dẹni tó tún ń ṣe dáadáa nínú ìjọ . 
 Èyí ó wù ó jẹ́ nínú méjèèjì , o lè máa ronú nípa ẹ̀ṣẹ̀ tó o ti dá nígbà kan rí yìí , èyí sì lè máa kó ìdààmú ọkàn bá ọ . 
 Tí ìyẹn bá ṣẹlẹ̀ , rántí pé Jèhófà máa ń dárí ji àwọn tó bá ronú pìwà dà tọkàntọkàn “ lọ́nà títóbi . ” 
 Yàtọ̀ síyẹn , Ọlọ́run ò fẹ́ kó o ro ara rẹ pin , pé o ò wúlò mọ́ . 
 Ohun tí Sátánì ń fẹ́ nìyẹn , torí ó mọ̀ pé irú èrò bẹ́ẹ̀ lè ba ìgbàgbọ́ rẹ jẹ́ . 
 Ọlọ́run máa pa Èṣù run nítorí ìparun tọ́ sí i , àmọ́ Èṣù á fẹ́ kó o máa rò pé ńṣe ni ìwọ náà máa pa run . 
 Má ṣe jẹ́ kí Sátánì fi èyí ba ìgbàgbọ́ rẹ jẹ́ o . 
 Dípò ìyẹn , ńṣe ni kó o “ mú ìdúró [ rẹ ] lòdì sí i , ” gẹ́gẹ́ bó o ṣe ń dènà rẹ̀ láwọn ọ̀nà míì . — 1 Pétérù 5 : 9 . 
 Ìṣípayá 12 : 10 pe Sátánì ní “ olùfisùn àwọn arákùnrin wa , ” ìyẹn àwọn Kristẹni ẹni àmì òróró . 
 Ó ń “ fẹ̀sùn kàn wọ́n tọ̀sán - tòru ” níwájú Ọlọ́run . 
 Tó o bá ronú lórí ẹsẹ Bíbélì yìí , wàá rí i pé inú Sátánì , ẹni tí ń fẹ̀sùn èké kanni , yóò dùn tó o bá ń ka ẹ̀sùn sí ara rẹ lọ́rùn tàbí tó ò ń dá ara rẹ lẹ́bi , bó tilẹ̀ jẹ́ pé Jèhófà ò dá ọ lẹ́bi . 
 Ǹjẹ́ ó yẹ kí àṣìṣe rẹ máa dà ọ́ láàmú débi tí wàá fi sọ pé o fẹ́ ṣíwọ́ sísin Ọlọ́run ? 
 Má gba Sátánì láyè láti ba àjọṣe rẹ pẹ̀lú Ọlọ́run jẹ́ . 
 Má ṣe jẹ́ kó mú ọ gbàgbé pé Jèhófà jẹ́ ‘ aláàánú àti olóore ọ̀fẹ́ , ẹni tó ń lọ́ra láti bínú , tó sì pọ̀ yanturu ní inú - rere - onífẹ̀ẹ́ . ’ — Ẹ́kísódù 34 : 6 . 
 Ìrẹ̀wẹ̀sì Lè Bá Wa Tá Ò Bá Lè Ṣe Tó Bá A Ṣe Fẹ́ 
 Àwọn nǹkan wo ló lè kó ìrẹ̀wẹ̀sì bá wa ? 
 Àwọn Kristẹni kan ti rẹ̀wẹ̀sì nítorí pé wọn ò lágbára láti ṣe bíi ti tẹ́lẹ̀ mọ́ nínú iṣẹ́ Ọlọ́run . 
 Ṣé bí ọ̀rọ̀ tìẹ náà ṣe rí nìyẹn ? 
 Ó lè jẹ́ àìsàn líle , ọjọ́ ogbó , tàbí àwọn nǹkan míì ni ò jẹ́ kó o lè máa lo ọ̀pọ̀ àkókò lẹ́nu iṣẹ́ ìwàásù bíi ti tẹ́lẹ̀ . 
 Lóòótọ́ , Bíbélì gba àwa Kristẹni níyànjú pé ká ra àkókò padà láti fi ṣe iṣẹ́ Ọlọ́run . 
 Ṣùgbọ́n , táwọn nǹkan kan bá wà lóòótọ́ tí ò jẹ́ kó o lè ṣe tó bó o ṣe fẹ́ nínú iṣẹ́ ìwàásù , tí èyí sì ń kó ìrẹ̀wẹ̀sì bá ọ ńkọ́ ? 
 Báwo ni ìmọ̀ràn Pọ́ọ̀lù tó wà nínú Gálátíà 6 : 4 ṣe lè ràn wá lọ́wọ́ ? 
 Bíbélì rọ̀ wá pé ká má ṣe jẹ́ onílọ̀ọ́ra , àmọ́ ká “ jẹ́ aláfarawé àwọn tí wọ́n tipasẹ̀ ìgbàgbọ́ àti sùúrù jogún àwọn ìlérí náà . ” 
 Ọ̀nà kan ṣoṣo tá a lè gbà ṣe èyí ni pé ká gbé àpẹẹrẹ rere irú àwọn ẹni bẹ́ẹ̀ yẹ̀ wò , ká sì gbìyànjú láti ní irú ìgbàgbọ́ tí wọ́n ní . 
 Àmọ́ ṣá o , kò ní ṣe wá lóore kankan tá a bá lọ ń fi ara wa wé àwọn ẹlòmíì lọ́nà tí kò bójú mu , tá a sì ń ronú pé ohun tá à ń ṣe kò tó . 
 Torí náà , á dára ká tẹ̀ lé ìmọ̀ràn tí Pọ́ọ̀lù fún wa pé : “ Kí olúkúlùkù máa wádìí ohun tí iṣẹ́ tirẹ̀ jẹ́ , nígbà náà ni yóò ní ìdí fún ayọ̀ ńláǹlà ní ti ara rẹ̀ nìkan , kì í sì í ṣe ní ìfiwéra pẹ̀lú ẹlòmíràn . ” — Gálátíà 6 : 4 . 
 Kí nìdí tó fi yẹ kí iṣẹ́ ìsìn wa sí Jèhófà máa múnú wa dùn ? 
 Ọ̀pọ̀ nǹkan ló wà tó yẹ kó máa múnú àwa Kristẹni dùn , àní bí àìlera kò bá tiẹ̀ jẹ́ ká lè ṣe tó bá a ṣe fẹ́ . 
 Bíbélì fi dá wa lójú pé : “ Ọlọ́run kì í ṣe aláìṣòdodo tí yóò fi gbàgbé iṣẹ́ yín àti ìfẹ́ tí ẹ fi hàn fún orúkọ rẹ̀ . ” 
 Ipò nǹkan tó kọjá agbára rẹ lè má jẹ́ kó o lè ṣe tó bó o ṣe ń ṣe tẹ́lẹ̀ nínú iṣẹ́ Ọlọ́run . 
 Àmọ́ pẹ̀lú ìrànlọ́wọ́ Jèhófà , o ṣì lè túbọ̀ kópa nínú iṣẹ́ ìwàásù láwọn ọ̀nà mìíràn , irú bíi fífi tẹlifóònù tàbí lẹ́tà wàásù . 
 Jẹ́ kó dá ọ lójú pé Jèhófà Ọlọ́run yóò bù kún ọ bó o ṣe ń fi tọkàntọkàn sìn ín àti nítorí ìfẹ́ tó o ní sí i àti sáwọn èèyàn . — Mátíù 22 : 36 - 40 . 
 “ Àwọn Àkókò Lílekoko ” Yìí Lè Kó Ìrẹ̀wẹ̀sì Bá Wa 
 13 , 14 . ( a ) Àwọn ọ̀nà wo ni “ àwọn àkókò lílekoko ” yìí lè gbà kó ìpọ́njú báni ? 
 ( b ) Kí ló fi hàn pé kò sí ìfẹ́ láàárín ọ̀pọ̀ èèyàn lóde òní ? 
 Bó tilẹ̀ jẹ́ pé à ń fojú sọ́nà láti gbádùn ìwàláàyè nínú ayé tuntun òdodo Ọlọ́run , síbẹ̀ “ àwọn àkókò lílekoko tí ó nira láti bá lò ” la ṣì ń gbé . 
 Àwọn nǹkan tó ń kó ẹ̀dùn ọkàn báni tó ń ṣẹlẹ̀ jẹ́ ká mọ̀ pé a ò ní pẹ́ bọ́ , èyí sì jẹ́ ìtùnú fún wa . 
 Àmọ́ ṣá , àwọn ìṣòro wọ̀nyí kan àwa náà . 
 Bí àpẹẹrẹ , báwo ni ìṣòro wọ̀nyí ṣe lè kàn ọ́ tó ò bá níṣẹ́ lọ́wọ́ ? 
 O lè wáṣẹ́ títí kó o máà rí , bí ọjọ́ sì ṣe ń gorí ọjọ́ , o lè máa ronú pé bóyá ni Jèhófà rí ìyà tó ń jẹ ọ́ tàbí pé bóyá ló gbọ́ àdúrà rẹ . 
 Ó sì lè jẹ́ pé ńṣe làwọn kan ń ṣe kèéta rẹ tàbí kí wọ́n máa hùwà àìdáa sí ọ . 
 Kódà , àwọn àkọlé ìwé ìròyìn lè kó ìdààmú ọkàn bá ọ bíi ti Lọ́ọ̀tì tí ìwà àìníjàánu àwọn èèyàn tó yí i ká “ kó wàhálà - ọkàn . . . gidigidi ” bá . — 2 Pétérù 2 : 7 . 
 Ohun kan tún wà tó ń ṣẹlẹ̀ láwọn ọjọ́ ìkẹyìn yìí tá ò lè gbójú fò . 
 Bíbélì sọ tẹ́lẹ̀ pé ọ̀pọ̀ èèyàn yóò jẹ́ “ aláìní ìfẹ́ni àdánidá . ” 
 Kò sí ìfẹ́ nínú ọ̀pọ̀ ìdílé . 
 Ìwé Family Violence sọ pé : “ Ẹ̀rí fi hàn pé kò wọ́pọ̀ kẹ́nì kan wá láti ìta láti wá gbẹ̀mí èèyàn , láti wá báni jà , láti wá ṣe ohun tó máa kó ẹ̀dùn ọkàn báni tàbí láti wá báni ṣèṣekúṣe bíi kẹ́ni kan ṣe é fáwọn tí wọ́n jọ wà nínú ìdílé kan náà . 
 Inú ìdílé tó yẹ kó jẹ́ ibi táwọn èèyàn yóò ti rẹ́ni tó máa fi ìfẹ́ bá wọn lò , tó sì yẹ kó jẹ́ ibi ààbò ló wá di ibi eléwu jù lọ báyìí fáwọn àgbàlagbà àtàwọn ọmọdé kan . ” 
 Nígbà táwọn tó gbé nírú ilé tí ìwàkiwà kúnnú rẹ̀ bẹ́ẹ̀ bá dàgbà , àníyàn lè gbà wọ́n lọ́kàn tàbí kí wọ́n tiẹ̀ ro ara wọn pin . 
 Tó bá jẹ́ pé irú nǹkan báyìí lò ń fojú winá rẹ̀ ńkọ́ ? 
 Kí ló mú kí ìfẹ́ Jèhófà ju ti òbí èyíkéyìí lọ ? 
 Onísáàmù náà Dáfídì kọ ọ́ lórin pé : “ Bí ó bá ṣẹlẹ̀ pé baba mi àti ìyá mi fi mí sílẹ̀ , àní Jèhófà tìkára rẹ̀ yóò tẹ́wọ́ gbà mí . ” 
 Ohun ìtùnú gbáà ló jẹ́ láti mọ̀ pé ìfẹ́ tí Jèhófà ní sí wa ju èyí tí òbí èyíkéyìí lè ní sí ọmọ rẹ̀ lọ ! 
 Òótọ́ ni pé yóò dùn ọ́ gan - an táwọn òbí rẹ bá kọ̀ ẹ́ sílẹ̀ , tàbí tí wọ́n bá ṣàìdáa sí ọ tàbí tí wọ́n pa ọ́ tì , àmọ́ jẹ́ kó dá ọ lójú pé Jèhófà ṣì bìkítà fún ọ . 
 Rántí pé àwọn tí Ọlọ́run nífẹ̀ẹ́ ló máa ń fà wá sọ́dọ̀ rẹ̀ . 
 Láìka ohun táwọn èèyàn lè máa fojú ẹ rí , mọ̀ dájú pé Bàbá rẹ ọ̀run nífẹ̀ẹ́ rẹ ! 
 Àwọn Ohun Tá A Lè Ṣe Láti Borí Ìrẹ̀wẹ̀sì 
 16 , 17 . 
 Tẹ́nì kan bá rẹ̀wẹ̀sì , kí lonítọ̀hún lè ṣe kó bàa lè lókun nípa tẹ̀mí ? 
 Àwọn ohun kan wà tó o lè ṣe tí ìrẹ̀wẹ̀sì ò fi ní bò ọ́ mọ́lẹ̀ . 
 Lára wọn ni pé kó o máa kópa nínú gbogbo ìgbòkègbodò àwa Kristẹni déédéé . 
 Máa ṣàṣàrò lórí Ọ̀rọ̀ Ọlọ́run , pàápàá nígbà tí ìrẹ̀wẹ̀sì ọ̀hún bá fẹ́ pàpọ̀jù . 
 Onísáàmù kan kọ ọ́ lórin pé : “ Nígbà tí mo wí pé : ‘ Ṣe ni ẹsẹ̀ mi yóò máa rìn tàgétàgé , ’ Jèhófà , inú rere rẹ onífẹ̀ẹ́ ni ó ń gbé mi ró . 
 Nígbà tí ìrònú tí ń gbé mi lọ́kàn sókè di púpọ̀ nínú mi , ìtùnú tìrẹ ni ó bẹ̀rẹ̀ sí ṣìkẹ́ ọkàn mi . ” 
 Tó o bá tún ń ka Bíbélì déédéé , wàá rí ọ̀pọ̀ ọ̀rọ̀ tó ń tuni nínú tó sì ń gbéni ró . 
 Àdúrà gbígbà tún ṣe pàtàkì . 
 Bó ò bá tiẹ̀ lè sọ bí ọ̀ràn náà ṣe rí lára rẹ gan - an , Jèhófà mọ ohun tí ń bẹ lọ́kàn rẹ . 
 Onísáàmù kan sọ ọ̀rọ̀ kan tó fọkàn ẹni balẹ̀ , ó ní : “ Ju ẹrù ìnira rẹ sọ́dọ̀ Jèhófà fúnra rẹ̀ , òun fúnra rẹ̀ yóò sì gbé ọ ró . 
 Kì yóò jẹ́ kí olódodo ta gbọ̀n - ọ́n gbọ̀n - ọ́n láé . ” — Sáàmù 55 : 22 . 
 Kí làwọn ohun tẹ́ni tó bá ní ìrẹ̀wẹ̀sì ọkàn lè ṣe ? 
 Ìrẹ̀wẹ̀sì ọkàn tó lékenkà ti mú káwọn kan ro ara wọn pin . 
 * Tó o bá wà nírú ipò yẹn , gbìyànjú láti máa ronú nípa ayé tuntun Ọlọ́run níbi tí “ kò [ ti ní ] sí olùgbé kankan tí yóò sọ pé : ‘ Àìsàn ń ṣe mí . ’ ” 
 Àmọ́ ṣá o , tí ìrẹ̀wẹ̀sì ọkàn rẹ bá ń ṣe lemọ́lemọ́ , á dáa kó o lọ rí dókítà . 
 Ó tún ṣe pàtàkì pé kó o tọ́jú ara rẹ dáadáa . 
 Máa jẹ oúnjẹ tó ń ṣara lóore , kó o sì máa ṣe eré ìmárale . 
 Rí i dájú pé ò ń fún ara rẹ ní ìsinmi tó tó . 
 Má ṣe máa wo tẹlifíṣọ̀n títí di ọ̀gànjọ́ òru , má sì máa ṣe eré ìmárale tó máa tán ọ lókun pátápátá . 
 Ju gbogbo rẹ̀ lọ , máa kópa nínú àwọn ìgbòkègbodò tínú Ọlọ́run dùn sí ! 
 Bó tilẹ̀ jẹ́ pé kò tíì tó àkókò tí Jèhófà máa “ nu omijé gbogbo nù kúrò , ” síbẹ̀ yóò ràn ọ́ lọ́wọ́ láti fara dà á . — Ìṣípayá 21 : 4 ; 1 Kọ́ríńtì 10 : 13 . 
 Bí A Ṣe Lè Wà “ Lábẹ́ Ọwọ́ Agbára Ńlá Ọlọ́run ” 
 Kí ni Jèhófà ṣèlérí fáwọn tó wà nínú ìpọ́njú ? 
 Bíbélì fi dá wa lójú pé bí àjálù olódodo tilẹ̀ pọ̀ , “ Jèhófà ń dá a nídè nínú gbogbo wọn . ” 
 Báwo ni Ọlọ́run ṣe ń ṣe èyí ? 
 Nígbà tí àpọ́sítélì Pọ́ọ̀lù gbàdúrà sí Ọlọ́run léraléra pé kó mú ‘ ẹ̀gún kan nínú ẹran ara ’ òun kúrò , Jèhófà sọ fún un pé : “ Agbára mi ni a ń sọ di pípé nínú àìlera . ” 
 Kí ni Jèhófà ń ṣèlérí fún Pọ́ọ̀lù níbí yìí , kí ló sì ṣèlérí fún ìwọ náà ? 
 Ìwòsàn ojú ẹsẹ̀ kọ́ ni Ọlọ́run ṣèlérí bí kò ṣe agbára láti lè fara dà á . 
 Láìka àdánwò tá a lè ní sí , kí ni 1 Pétérù 5 : 6 , 7 fi dá wa lójú ? 
 Àpọ́sítélì Pétérù kọ̀wé pé : “ Ẹ rẹ ara yín sílẹ̀ lábẹ́ ọwọ́ agbára ńlá Ọlọ́run , kí ó lè gbé yín ga ní àkókò yíyẹ ; bí ẹ ti ń kó gbogbo àníyàn yín lé e , nítorí ó bìkítà fún yín . ” 
 Nítorí pé Jèhófà bìkítà fún ọ , kì yóò pa ọ́ tì láé . 
 Yóò ràn ọ́ lọ́wọ́ láìka àdánwò tó o lè ní sí . 
 Má gbàgbé pé àwọn Kristẹni olóòótọ́ wà “ lábẹ́ ọwọ́ agbára ńlá Ọlọ́run . ” 
 Bá a ṣe ń sin Jèhófà , yóò máa fún wa lókun láti fara dà á . 
 Tá a bá sì jẹ́ olóòótọ́ sí i , kò sóhun tó máa lè ba àjọṣe wa pẹ̀lú rẹ̀ jẹ́ lọ́nàkọnà . 
 Nítorí náà , ẹ jẹ́ ká jẹ́ olóòótọ́ sí Jèhófà ká bàa lè ní ìyè àìnípẹ̀kun nínú ayé tuntun tó ṣèlérí , ká sì lè rí ọjọ́ náà tí yóò mú ìpọ́njú àwọn èèyàn kúrò títí láé ! 
 [ Àwọ̀n Àlàyé ìsàlẹ̀ ìwé ] 
 A ti yí orúkọ rẹ̀ padà . 
 Ìrẹ̀wẹ̀sì ọkàn ju ìrẹ̀wẹ̀sì lásán lọ . 
 Irú ìrẹ̀wẹ̀sì yìí máa ń le gan - an , ó sì máa ń pẹ́ kó tó lọ lára èèyàn . 
 Àlàyé síwájú sí i lórí ọ̀rọ̀ yìí wà nínú Ilé - Ìṣọ́nà October 15 , 1988 , ojú ìwé 25 sí 29 ; November 15 , 1988 , ojú ìwé 21 sí 24 ; àti Ilé Ìṣọ́ September 1 , 1996 , ojú ìwé 30 sí 31 . 
 Ǹjẹ́ O Rántí ? 
 • Kí nìdí táwọn ìránṣẹ́ Jèhófà náà fi ń rí ìpọ́njú ? 
 • Kí làwọn nǹkan tó lè kó ìrẹ̀wẹ̀sì bá àwọn èèyàn Ọlọ́run ? 
 • Báwo ni Jèhófà ṣe ń ràn wá lọ́wọ́ láti borí àwọn ohun tó ń mú ká ṣàníyàn ? 
 • Báwo la ṣe lè wà “ lábẹ́ ọwọ́ agbára ńlá Ọlọ́run ” ? 
 [ Àwọn àwòrán tó wà ní ojú ìwé 25 ] 
 Bí àwọn èèyàn Jèhófà tiẹ̀ ń rí ìpọ́njú , ọ̀pọ̀ nǹkan ló ń fún wọn láyọ̀ 
 [ Àwòrán tó wà ní ojú ìwé 28 ] 
 Fífi tẹlifóònù wàásù jẹ́ ọ̀kan lára àwọn ọ̀nà tá a lè gbà sa gbogbo ipá wa nínú iṣẹ́ ìsìn Jèhófà 
 Jẹ́ Ọlọgbọ́n , Kó o Sì Ní Ìbẹ̀rù Ọlọ́run ! 
 “ Ìbẹ̀rù Jèhófà ni ìbẹ̀rẹ̀ ọgbọ́n . ” — ÒWE 9 : 10 . 
 Kí nìdí tó fi ṣòro fún ọ̀pọ̀ èèyàn láti lóye ohun tí ìbẹ̀rù Ọlọ́run jẹ́ ? 
 ÌGBÀ kan wà tó jẹ́ pé ńṣe ni inú èèyàn máa ń dùn tí wọ́n bá pè é ní olùbẹ̀rù Ọlọ́run . 
 Àmọ́ lóde òní , ọ̀pọ̀ ló ka ìbẹ̀rù Ọlọ́run sí ohun tí kò bóde mu mọ́ , tí kò tiẹ̀ ṣeé ṣe pàápàá . 
 Wọ́n lè máa béèrè pé : ‘ Tí Ọlọ́run bá jẹ́ ìfẹ́ , kí nìdí tí màá fi máa bẹ̀rù rẹ̀ ? ’ 
 Lójú tiwọn , ohun tí kò dára ni ìbẹ̀rù jẹ́ , kódà ohun tó lè kó ìrẹ̀wẹ̀sì báni ni wọ́n kà á sí . 
 Àmọ́ , ojúlówó ìbẹ̀rù Ọlọ́run ní ìtumọ̀ tó pọ̀ , kì í wulẹ̀ ṣe ọ̀ràn pé kéèyàn kàn máa gbọ̀n jìnnìjìnnì lásán gẹ́gẹ́ bí a óò ṣe rí i . 
 2 , 3 . 
 Kí ni ojúlówó ìbẹ̀rù Ọlọ́run jẹ́ ? 
 Tá a bá wo ọ̀nà tí Bíbélì gbà lo ọ̀rọ̀ náà ìbẹ̀rù Ọlọ́run , ohun tó dára gan - an ni . 
 Ó jẹ́ ọ̀wọ̀ jíjinlẹ̀ fún Ọlọ́run , ìyẹn ni kéèyàn má fẹ́ ṣẹ Ọlọ́run rárá . 
 Ó ní í ṣe pẹ̀lú kéèyàn fara mọ́ àwọn ìlànà ìwà rere tí Ọlọ́run fún wa kó sì máa tẹ̀ lé wọn , ó tún ní í ṣe pẹ̀lú kéèyàn múra tán láti fara mọ́ ohun tí Ọlọ́run sọ pé ó tọ́ kó sì yàgò fún èyí tó sọ pé kò tọ́ . 
 Ìwé kan tá a fa ọ̀rọ̀ yọ nínú rẹ̀ sọ pé irú ojúlówó ìbẹ̀rù bẹ́ẹ̀ fi hàn pé “ èèyàn ní èrò tó dáa nípa Ọlọ́run , èyí tó máa ń jẹ́ kéèyàn hùwà ọlọgbọ́n kéèyàn sì yàgò fún ohunkóhun tó jẹ́ ibi . ” 
 Lọ́nà tó bá a mu wẹ́kú , Ọ̀rọ̀ Ọlọ́run sọ fún wa pé : “ Ìbẹ̀rù Jèhófà ni ìbẹ̀rẹ̀ ọgbọ́n . ” — Òwe 9 : 10 . 
 Láìsí àní - àní , ìbẹ̀rù Ọlọ́run kan gbogbo apá ìgbésí ayé ọmọ èèyàn . 
 Yàtọ̀ sí pé ó máa ń fúnni ní ọgbọ́n , ó tún máa ń fún èèyàn ní ayọ̀ , àlàáfíà , aásìkí , ẹ̀mí gígùn , ìrètí , ìgbọ́kànlé , àti ìfọ̀kànbalẹ̀ . 
 Ó ní í ṣe pẹ̀lú ìgbàgbọ́ àti ìfẹ́ . 
 Ká sòótọ́ , ó wé mọ́ gbogbo ohun tó ní í ṣe pẹ̀lú àjọṣe wa pẹ̀lú Ọlọ́run àtàwọn èèyàn ẹlẹgbẹ́ wa . 
 Lára ohun tó tún wé mọ́ ìbẹ̀rù Ọlọ́run ni pé kó dá wa lójú gan - an pé Bàbá wa ọ̀run bìkítà nípa wa , ó sì múra tán láti dárí àwọn àṣìṣe wa jì wá . 
 Kìkì àwọn ẹni ibi tí kò ronú pìwà dà nìkan ló lè máa gbọ̀n jìnnìjìnnì . 
 * — Hébérù 10 : 26 - 31 . 
 Báa Ṣe Lè Kọ́ Láti Máa Bẹ̀rù Jèhófà 
 Kí ló lè ràn wá lọ́wọ́ láti ‘ kọ́ bá a ó ṣe máa bẹ̀rù Jèhófà ’ ? 
 Níwọ̀n bí ìbẹ̀rù Ọlọ́run ti ṣe pàtàkì gan - an kéèyàn tó ó lè ṣe àwọn ìpinnu tó mọ́gbọ́n dání kéèyàn sì rí ìbùkún Ọlọ́run gbà , báwo la ṣe lè “ kọ́ láti máa bẹ̀rù Jèhófà ” bó ṣe tọ́ àti bó ṣe yẹ ? 
 Ọ̀pọ̀lọpọ̀ àpẹẹrẹ àwọn ọkùnrin àti obìnrin tó bẹ̀rù Ọlọ́run ló wà nínú Ìwé Mímọ́ “ fún ìtọ́ni wa . ” 
 Ká lè lóye ohun tó dìídì túmọ̀ sí láti bẹ̀rù Ọlọ́run , ẹ jẹ́ ká gbé ìgbésí ayé ọ̀kan lára wọn yẹ̀ wò , ìyẹn Dáfídì Ọba Ísírẹ́lì ìgbàanì . 
 Báwo ni ṣíṣe olùṣọ́ àgùntàn ṣe ran Dáfídì lọ́wọ́ láti ní ìbẹ̀rù Jèhófà ? 
 Jèhófà kọ Sọ́ọ̀lù ọba tó kọ́kọ́ jẹ ní Ísírẹ́lì sílẹ̀ nítorí pé ó bẹ̀rù àwọn èèyàn , kò sì bẹ̀rù Ọlọ́run . 
 Àmọ́ ọ̀nà tí Dáfídì ní tiẹ̀ gbà gbé ìgbésí ayé rẹ̀ àti àjọṣe tímọ́tímọ́ tó ní pẹ̀lú Jèhófà fi hàn pé lóòótọ́ , ọkùnrin tó bẹ̀rù Ọlọ́run ni . 
 Láti kékeré ni Dáfídì ti máa ń da àwọn àgùntàn bàbá rẹ̀ . 
 Àwọn àkókò tí Dáfídì fi ń ṣọ́ àwọn àgùntàn wọ̀nyí lóru lábẹ́ ìmọ́lẹ̀ ìràwọ̀ , ràn án lọ́wọ́ láti lóye ìbẹ̀rù Jèhófà . 
 Bó tilẹ̀ jẹ́ pé ìwọ̀nba díẹ̀ ni Dáfídì lè rí nínú àgbáálá ayé tó lọ salalu , síbẹ̀ ó mọ̀ pé ó yẹ ká máa bọ̀wọ̀ fún Ọlọ́run ká sì máa yìn ín . 
 Ó wá kọ̀wé nígbà tó yá pé : “ Nígbà tí mo rí ọ̀run rẹ , àwọn iṣẹ́ ìka rẹ , òṣùpá àti àwọn ìràwọ̀ tí o ti pèsè sílẹ̀ , kí ni ẹni kíkú tí o fi ń fi í sọ́kàn , àti ọmọ ará ayé tí o fi ń tọ́jú rẹ̀ ? ” — Sáàmù 8 : 3 , 4 . 
 Kí ni Dáfídì sọ nígbà tó lóye bí Jèhófà ṣe tóbi tó ? 
 Dájúdájú , ó jọ Dáfídì lójú gan - an nígbà tó rí bóun ṣe kéré tó lẹ́gbẹ̀ẹ́ àwọn ìràwọ̀ ojú ọ̀run tó pọ̀ lọ súà . 
 Dípò kíyẹn dẹ́rù bà á , ńṣe ni òye tó ní yìí mú kó yin Jèhófà , tó sì sọ pé : “ Àwọn ọ̀run ń polongo ògo Ọlọ́run ; òfuurufú sì ń sọ̀rọ̀ nípa iṣẹ́ ọwọ́ rẹ̀ . ” 
 Ọ̀wọ̀ jíjinlẹ̀ fún Ọlọ́run yìí mú kó ṣeé ṣe fún Dáfídì láti túbọ̀ sún mọ́ Jèhófà , ó sì mú kó fẹ́ láti kọ́ nípa àwọn ọ̀nà rẹ̀ pípé kó sì máa tẹ̀ lé àwọn ọ̀nà náà . 
 Fojú inú wo bí ọ̀ràn náà ṣe rí lára Dáfídì nígbà tó kọrin sí Jèhófà pé : “ Ẹni ńlá ni ọ́ , o sì ń ṣe àwọn ohun àgbàyanu ; Ìwọ ni Ọlọ́run , ìwọ nìkan ṣoṣo . 
 Jèhófà , fún mi ní ìtọ́ni nípa ọ̀nà rẹ . 
 Èmi yóò máa rìn nínú òtítọ́ rẹ . 
 Mú ọkàn - àyà mi ṣọ̀kan láti máa bẹ̀rù orúkọ rẹ . ” — Sáàmù 86 : 10 , 11 . 
 Báwo ni ìbẹ̀rù Ọlọ́run ṣe ran Dáfídì lọ́wọ́ láti bá Gòláyátì jà ? 
 Nígbà táwọn Filísínì gbógun ti ilẹ̀ Ísírẹ́lì , Gòláyátì , ọ̀gágun wọn , tó ga ní ẹsẹ̀ bàtà mẹ́sàn - án àtààbọ̀ pẹ̀gàn àwọn ọmọ Ísírẹ́lì , ohun tó sì ń sọ lédè kan ni pé : ‘ Ẹ yan ọkùnrin kan láti wá bá mi jà ! 
 Tí ó bá sì ṣẹ́gun , àwa yóò di ìránṣẹ́ fún un yín . ’ 
 Jìnnìjìnnì bá Sọ́ọ̀lù àti gbogbo àwọn jagunjagun rẹ̀ , àmọ́ ẹ̀rù ò ba Dáfídì ní tiẹ̀ . 
 Ó mọ̀ pé Jèhófà ló yẹ ká máa bẹ̀rù , a ò ní láti bẹ̀rù èèyàn , bó ti wù kí onítọ̀hún lágbára tó . 
 Dáfídì wá sọ fún Gòláyátì pé : “ Èmi ń bọ̀ lọ́dọ̀ rẹ pẹ̀lú orúkọ Jèhófà àwọn ẹgbẹ́ ọmọ ogun , . . . gbogbo ìjọ yìí yóò sì mọ̀ pé kì í ṣe idà tàbí ọ̀kọ̀ ni Jèhófà fi ń gbani là , nítorí pé ti Jèhófà ni ìjà ogun náà . ” 
 Pẹ̀lú ìrànlọ́wọ́ Jèhófà , Dáfídì ju kànnàkànnà rẹ̀ àti òkúta kan ṣoṣo péré , ó sì pa òmìrán náà pátápátá . — 1 Sámúẹ́lì 17 : 45 - 47 . 
 Ẹ̀kọ́ wo la rí kọ́ látinú àpẹẹrẹ àwọn tó bẹ̀rù Ọlọ́run nínú Bíbélì ? 
 Àwa náà lè láwọn ìṣòro tàbí àwọn ọ̀tá tó lágbára gan - an bí àwọn tí Dáfídì dojú kọ . 
 Kí la lè ṣe ? 
 A lè borí wọn lọ́nà kan náà tí Dáfídì àtàwọn mìíràn tó jẹ́ olóòótọ́ láyé ìgbàanì gbà borí wọn tá a bá bẹ̀rù Ọlọ́run . 
 Ìbẹ̀rù Ọlọ́run lè borí ìbẹ̀rù èèyàn . 
 Nehemáyà tó jẹ́ ìránṣẹ́ olóòótọ́ fún Ọlọ́run , rọ àwọn ọmọ Ísírẹ́lì bíi tirẹ̀ táwọn alátakò gbógun tì pé : “ Ẹ má fòyà ní tìtorí wọn . 
 Jèhófà Ẹni ńlá tí ń múni kún fún ẹ̀rù ni kí ẹ fi sọ́kàn yín . ” 
 Pẹ̀lú ìtìlẹ́yìn Jèhófà , Dáfídì , Nehemáyà , àtàwọn mìíràn tó jẹ́ ìránṣẹ́ olóòótọ́ fún Ọlọ́run kẹ́sẹ járí nínú iṣẹ́ tí Ọlọ́run gbé lé wọn lọ́wọ́ . 
 Tá a bá bẹ̀rù Ọlọ́run , àwa náà lè kẹ́sẹ járí . 
 Bí Ìbẹ̀rù Ọlọ́run Ṣe Ń Ranni Lọ́wọ́ Láti Kojú Ìṣòro 
 Inú àwọn ipò wo ni Dáfídì ti fi hàn pé òun bẹ̀rù Ọlọ́run ? 
 Lẹ́yìn tí Dáfídì pa Gòláyátì , Jèhófà tún ràn án lọ́wọ́ láti ṣẹ́gun àwọn mìíràn . 
 Àmọ́ , Sọ́ọ̀lù òjòwú gbìyànjú láti pa Dáfídì . 
 Ó kọ́kọ́ fẹ́ gún un pa , lẹ́yìn náà ló wá lo ọgbọ́n ẹ̀wẹ́ . 
 Níkẹyìn , ó gbé ẹgbẹ́ ọmọ ogun kan dìde sí i . 
 Bó tilẹ̀ jẹ́ pé Jèhófà ti mú un dá Dáfídì lójú pé ó máa di ọba , síbẹ̀ ọ̀pọ̀ ọdún ló fi ń sá kiri , tó ń jagun kiri , tó sì ń dúró de àkókò tí Jèhófà máa fòun jọba . 
 Ní gbogbo àkókò yìí , Dáfídì fi hàn pé òun bẹ̀rù Ọlọ́run tòótọ́ . — 1 Sámúẹ́lì 18 : 9 , 11 , 17 ; 24 : 2 . 
 Báwo ni Dáfídì ṣe fi hàn pé òun bẹ̀rù Ọlọ́run nígbà tó bá ara rẹ̀ nínú ewu ? 
 Ìgbà kan wà tí Dáfídì lọ sá sọ́dọ̀ Ákíṣì , ọba ìlú àwọn ará Filísínì kan tó ń jẹ́ Gátì , ìyẹn ìlú Gòláyátì . 
 Àwọn ìránṣẹ́ ọba náà sọ pé ọ̀tá orílẹ̀ - èdè àwọn ni Dáfídì . 
 Kí ni Dáfídì wá ṣe nígbà tó bá ara rẹ̀ nínú irú ipò eléwu bẹ́ẹ̀ ? 
 Ó fi gbogbo ọkàn rẹ̀ gbàdúrà sí Jèhófà . 
 Bó tilẹ̀ jẹ́ pé Dáfídì dá ọgbọ́n kan , tó ṣe bíi pé òun ya wèrè kó bàa lè bọ́ lọ́wọ́ wọn , síbẹ̀ ó mọ̀ dájú pé Jèhófà ló dìídì gba òun sílẹ̀ nípa bíbùkún ìsapá òun . 
 Bí Dáfídì ṣe fi gbogbo ọkàn rẹ̀ gbára lé Jèhófà tó sì gbẹ́kẹ̀ lé e fi hàn pé lóòótọ́ ni Dáfídì bẹ̀rù Ọlọ́run . — Sáàmù 34 : 4 - 6 , 9 - 11 . 
 Báwo la ṣe lè fi hàn pé a bẹ̀rù Ọlọ́run nígbà tá a bá wà nínú àdánwò gẹ́gẹ́ bí Dáfídì ti ṣe ? 
 Bíi ti Dáfídì , àwa náà lè fi hàn pé a bẹ̀rù Ọlọ́run nípa níní ìgbẹ́kẹ̀lé nínú ìlérí tó ṣe fún wa pé òun á ràn wá lọ́wọ́ láti borí àwọn ìṣòro wa . 
 Dáfídì sọ pé : “ Yí ọ̀nà rẹ lọ sọ́dọ̀ Jèhófà , kí o sì gbójú lé e , òun yóò sì gbé ìgbésẹ̀ . ” 
 Èyí ò túmọ̀ sí pé ká kàn kó gbogbo ìṣòro wa lé Jèhófà lọ́wọ́ láìṣe ohun tó yẹ ká ṣe o , ká wá máa retí pé Jèhófà yóò bá wa yanjú àwọn ìṣòro náà . 
 Kì í ṣe pé Dáfídì kàn gbàdúrà sí Ọlọ́run fún ìrànwọ́ lásán tó sì wá fi ọ̀ràn náà sílẹ̀ bẹ́ẹ̀ láìṣe ohunkóhun . 
 Ó lo ọpọlọ tí Jèhófà fún un láti borí ìṣòro rẹ̀ lákòókò yẹn . 
 Síbẹ̀ , Dáfídì mọ̀ pé ìsapá èèyàn nìkan kò lè mú àṣeyọrí wá . 
 Ohun tó yẹ káwa náà mọ̀ nìyẹn . 
 Lẹ́yìn tá a bá ti ṣe gbogbo ohun tá a lè ṣe , a gbọ́dọ̀ fi èyí tó kù sílẹ̀ fún Jèhófà . 
 Kódà , ọ̀pọ̀ ìgbà ní kì í sí ohunkóhun tá a lè ṣe ju pé ká gbára lé Jèhófà . 
 Irú àkókò yìí gan - an la máa ń fi hàn pé lóòótọ́ la bẹ̀rù Ọlọ́run . 
 A lè rí ìtùnú látinú ọ̀rọ̀ tí Dáfídì sọ látọkànwá pé : “ Ìbárẹ́ tímọ́tímọ́ pẹ̀lú Jèhófà jẹ́ ti àwọn tí ó bẹ̀rù rẹ̀ . ” — Sáàmù 25 : 14 . 
 Kí nìdí tó fi yẹ ká fọwọ́ pàtàkì mú àdúrà wa , irú ẹ̀mí wo ni kò sì yẹ ká ní láé ? 
 Nítorí náà , a gbọ́dọ̀ fọwọ́ pàtàkì mú àdúrà wa àti àjọṣe wa pẹ̀lú Ọlọ́run . 
 Nígbà tá a bá ń gbàdúrà sí Jèhófà , a gbọ́dọ̀ “ gbà gbọ́ pé ó ń bẹ àti pé òun ni olùsẹ̀san fún àwọn tí ń fi taratara wá a . ” 
 Nígbà tó bá sì ràn wá lọ́wọ́ , a gbọ́dọ̀ máa dúpẹ́ , gẹ́gẹ́ bí ìmọ̀ràn tí àpọ́sítélì Pọ́ọ̀lù gbà wá . 
 A ò gbọ́dọ̀ dà bí àwọn kan tí Kristẹni ẹni àmì òróró kan sọ nípa wọn pé : “ Irú àwọn ẹni bẹ́ẹ̀ máa ń rò pé Ọlọ́run wulẹ̀ jẹ́ ìránṣẹ́ kan lọ́run ni . 
 Pé táwọn bá nílò nǹkan kan , ẹnu pé káwọn kàn tàka sí i ni , kó sì dá àwọn lóhùn lójú ẹsẹ̀ . 
 Tọ́wọ́ wọn bá sì ti tẹ ohun tí wọ́n ń fẹ́ tán , wọ́n á fẹ́ kó máa bá tiẹ̀ lọ . ” 
 Irú ẹ̀mí bẹ́ẹ̀ fi hàn pé wọn ò bẹ̀rù Ọlọ́run rárá . 
 Téèyàn Ò Bá Bẹ̀rù Ọlọ́run Tó Bó Ṣe Yẹ 
 Ìgbà wo ni Dáfídì kùnà láti bọ̀wọ̀ fún Òfin Ọlọ́run ? 
 Bí Jèhófà ṣe ran Dáfídì lọ́wọ́ nígbà tó wà nínú ìṣòro mú kí ìbẹ̀rù Ọlọ́run tó ní túbọ̀ jinlẹ̀ sí i , ó sì tún jẹ́ kí ìgbẹ́kẹ̀lé rẹ̀ nínú Ọlọ́run lágbára sí i . 
 Àmọ́ , ìgbà mẹ́ta ọ̀tọ̀ọ̀tọ̀ ni ìbẹ̀rù Ọlọ́run tí Dáfídì ní lọ sílẹ̀ , àbájáde rẹ̀ sì burú gan - an . 
 Àkọ́kọ́ ni ìgbà tó ṣètò pé kí wọ́n fi kẹ̀kẹ́ tí ẹran ń fà gbé àpótí ẹ̀rí Jèhófà lọ sí Jerúsálẹ́mù dípò káwọn ọmọ Léfì gbé e lé èjìká wọn gẹ́gẹ́ bí Òfin Ọlọ́run ti sọ . 
 Nígbà tí Úsà tó ń ṣamọ̀nà kẹ̀kẹ́ ọ̀hún gbá Àpótí ẹ̀rí náà mú kó má bàá jábọ́ , ojú ẹsẹ̀ ni Úsà kú nítorí “ ìwà àìlọ́wọ̀ ” rẹ̀ . 
 Lóòótọ́ , ẹ̀ṣẹ̀ ńlá ni Úsà dá , àmọ́ ní ti gidi , torí pé Dáfídì kùnà láti bọ̀wọ̀ fún Òfin Ọlọ́run ló fa àbájáde bíburú jáì yẹn . 
 Ìbẹ̀rù Ọlọ́run túmọ̀ sí kéèyàn máa ṣe àwọn nǹkan lọ́nà tó bá ìlànà Ọlọ́run mu . — 2 Sámúẹ́lì 6 : 2 - 9 ; Númérì 4 : 15 ; 7 : 9 . 
 Kí ni àbájáde kíkà tí Dáfídì ka àwọn ọmọ Ísírẹ́lì ? 
 Lẹ́yìn ìyẹn , Sátánì mú kí Dáfídì ka àwọn ọmọ Ísírẹ́lì tó jẹ́ jagunjagun . 
 Ohun tí Dáfídì ṣe yẹn fi hàn pé kò bẹ̀rù Ọlọ́run tó bó ṣe yẹ , ìyẹn sì yọrí sí ikú ọ̀kẹ́ mẹ́ta ààbọ̀ [ 70,000 ] àwọn ọmọ Ísírẹ́lì . 
 Bó tilẹ̀ jẹ́ pé Dáfídì ronú pìwà dà níwájú Jèhófà , síbẹ̀ ojú òun àtàwọn tó yí i ká rí màbo . — 2 Sámúẹ́lì 24 : 1 - 16 . 
 Kí ló sún Dáfídì ṣe panṣágà ? 
 Ìgbà mìíràn tí Dáfídì ò tún bẹ̀rù Ọlọ́run tó bó ṣe yẹ ni àkókò kan tó bá Bátí - ṣébà , ìyàwó Ùráyà ṣèṣekúṣe . 
 Dáfídì mọ̀ pé kò dáa kéèyàn ṣe panṣágà tàbí kéèyàn ṣojú kòkòrò aya tàbí ọkọ ọmọnìkejì ẹni . 
 Ìgbà tí Dáfídì rí Bátí - ṣébà níbi tó ti ń wẹ ni ìṣòro ọ̀hún bẹ̀rẹ̀ . 
 Ojú ẹsẹ̀ yẹn ló yẹ kí ojúlówó ìbẹ̀rù Ọlọ́run ti mú kí Dáfídì yí ojú rẹ̀ síbòmíràn kó sì bẹ̀rẹ̀ sí í ro nǹkan míì . 
 Dípò ìyẹn , ó dájú pé ńṣe ni Dáfídì “ ń bá a nìṣó ní wíwo ” obìnrin náà títí ìfẹ́ ìṣekúṣe fi borí ìbẹ̀rù Ọlọ́run tó ní . 
 Dáfídì gbàgbé pé kò yẹ kóun ṣe ohunkóhun láìfi ti Jèhófà ṣe . — Sáàmù 139 : 1 - 7 . 
 Kí làwọn ohun tójú Dáfídì rí nítorí ẹ̀ṣẹ̀ tó dá ? 
 Ẹ̀ṣẹ̀ panṣágà tí Dáfídì àti Bátí - ṣébà dá mú kí wọ́n bí ọmọkùnrin kan . 
 Kété lẹ́yìn náà ni Jèhófà rán wòlíì Nátánì láti lọ tú ẹ̀ṣẹ̀ Dáfídì fó . 
 Nígbà tí wòlíì náà pe orí Dáfídì wálé , ó bẹ̀rù Ọlọ́run , ó sì ronú pìwà dà . 
 Ó bẹ Jèhófà pé kó má ta òun nù kó má sì mú ẹ̀mí mímọ́ rẹ̀ kúrò lára òun . 
 Jèhófà dárí ji Dáfídì ó sì dín ìyà ẹ̀ṣẹ̀ rẹ̀ kù , àmọ́ Jèhófà ò gbà Dáfídì lọ́wọ́ gbogbo ohun burúkú tí ẹ̀ṣẹ̀ rẹ̀ fà . 
 Ọmọkùnrin tí Bátí - ṣébà bí fún un kú , ìbànújẹ́ àti àjálù sì bẹ̀rẹ̀ sí í bá ìdílé rẹ̀ látìgbà náà lọ . 
 Ẹ ò rí i pé wàhálà tó bá Dáfídì ò kéré nítorí pé ìbẹ̀rù tó ní fún Ọlọ́run dín kú láwọn àkókò kan ! — 2 Sámúẹ́lì 12 : 10 - 14 ; 13 : 10 - 14 ; 15 : 14 . 
 Sọ àpẹẹrẹ kan tó fi ìbànújẹ́ ọkàn tí ìwà ẹ̀ṣẹ̀ máa ń fà hàn . 
 Bákan náà ni kíkùnà láti bẹ̀rù Ọlọ́run lórí ọ̀ràn ìwà rere ṣe lè ní àbájáde bíburú jáì lóde òní . 
 Fojú inú wo bí ọkàn ìyàwó ilé kan tó kéré lọ́jọ́ orí ṣe bà jẹ́ tó nígbà tó gbọ́ pé ọkọ òun tó jẹ́ Kristẹni lọ ní àjọṣe pẹ̀lú obìnrin mìíràn nígbà tó wà lókè òkun . 
 Ọkàn rẹ̀ gbọgbẹ́ débi pé ńṣe ló dọwọ́ bojú tó sì bú sẹ́kún . 
 Ǹjẹ́ kò ní pẹ́ gan - an kí obìnrin yìí tó lè padà fọkàn tán ọkọ rẹ̀ kó sì tún máa bọ̀wọ̀ fún un ? 
 Téèyàn bá bẹ̀rù Ọlọ́run tinútinú , ó lè bọ́ lọ́wọ́ irú àwọn nǹkan búburú bẹ́ẹ̀ . — 1 Kọ́ríńtì 6 : 18 . 
 Ìbẹ̀rù Ọlọ́run Kò Ní Jẹ́ Ká Máa Dẹ́ṣẹ̀ 
 Kí ni Sátánì fẹ́ ṣe gan - an , ọ̀nà wo ló sì ń gbà ṣe é ? 
 Gbogbo ọgbọ́n ni Sátánì ń dá láti ba ìwà ọmọ aráyé jẹ́ pátápátá , àwọn Kristẹni tòótọ́ gan - an ló sì ń wá bóun ṣe máa sọ dìdàkudà jù . 
 Ọ̀nà tó ń gbà ṣe èyí ni pé , ó máa ń lo àwọn ẹ̀yà ara wa tó ń bá ọkàn àti èrò inú wa ṣíṣẹ́ , ìyẹn ojú wa àti etí wa . 
 Kí ni wàá ṣe tó o bá ṣàdédé rí àwọn àwòrán ìṣekúṣe , tàbí tó o gbọ́ àwọn ọ̀rọ̀ tó jẹ mọ́ ìṣekúṣe , tàbí tó o tiẹ̀ rí àwọn èèyàn tó ń ṣe ìṣekúṣe pàápàá ? 
 Báwo ni ìbẹ̀rù Ọlọ́run ṣe ran Kristẹni kan lọ́wọ́ láti borí ìdẹwò ? 
 Gbé ọ̀ràn André * tó jẹ́ alàgbà yẹ̀ wò , ó láwọn ọmọ , ó sì tún ń ṣe iṣẹ́ dókítà nílẹ̀ Yúróòpù . 
 Nígbà tí André bá wà níṣẹ́ alẹ́ , àwọn obìnrin tí wọ́n jọ ń ṣiṣẹ́ sábà máa ń lẹ bébà tí wọ́n kọ́ ọ̀rọ̀ ìfẹ́ sí mọ́ pílò rẹ̀ , wọ́n á máa rọ̀ ọ́ pé kó wá bá àwọn ṣèṣekúṣe . 
 Àmọ́ André kọ̀ jálẹ̀ , kò gbà fún wọn rárá . 
 Kò tán síbẹ̀ o , kí André lè bọ́ lọ́wọ́ àwọn oníṣekúṣe náà , ó fi ibi iṣẹ́ yẹn sílẹ̀ ó sì wáṣẹ́ síbòmíràn . 
 Ìbẹ̀rù Ọlọ́run tó ní yìí bọ́gbọ́n mu gan - an , ó sì yọrí sí ọ̀pọ̀ ìbùkún , nítorí pé lónìí , André ti wá ń ṣiṣẹ́ lẹ́ẹ̀kọ̀ọ̀kan báyìí ní ẹ̀ka iléeṣẹ́ àwa Ẹlẹ́rìí Jèhófà tó wà ní orílẹ̀ - èdè rẹ̀ . 
 20 , 21 . ( a ) Báwo ni ìbẹ̀rù Ọlọ́run ṣe lè ràn wá lọ́wọ́ láti yàgò fún ẹ̀ṣẹ̀ dídá ? 
 Téèyàn bá ń ní èrò búburú lọ́kàn , ìyẹn lè sún onítọ̀hún débi tí kò ti ní kọ̀ láti pàdánù àjọṣe ṣíṣeyebíye tó ní pẹ̀lú Jèhófà nítorí ohun kan tí kò lẹ́tọ̀ọ́ sí . 
 Àmọ́ , tá a bá bẹ̀rù Jèhófà , a ò ní sún mọ́ àwọn èèyàn tó lè mú ká hùwà pálapàla , kódà a ó rìn jìnnà síbikíbi tíyẹn bá ti lè ṣẹlẹ̀ , a ò sì ní lọ́wọ́ nínú àwọn ìgbòkègbodò àti eré ìnàjú tó lè sọ wá dẹni tí kò kíyè sára mọ́ . 
 Bí ṣíṣe bẹ́ẹ̀ bá tiẹ̀ mú káwọn èèyàn máa fojú tí kò dáa wò wá tàbí kó mú ká fi àwọn nǹkan kan du ara wa , síbẹ̀ gbogbo ìyẹn kéré lẹ́gbẹ̀ẹ́ kéèyàn pàdánù ojú rere Ọlọ́run . 
 Láìsí àní - àní , ìbẹ̀rù Ọlọ́run kò ní jẹ́ ká mọ̀ọ́mọ̀ ṣe ohunkóhun tó jẹ mọ́ ìṣekúṣe , títí kan wíwo àwòrán èyíkéyìí tó lè mú ọkàn èèyàn fà sí ìṣekúṣe , kàkà bẹ́ẹ̀ , a ó jẹ́ kí ojú wa “ kọjá lọ láìrí ohun tí kò ní láárí . ” 
 Tá a bá ṣe bẹ́ẹ̀ , ọkàn wa á balẹ̀ pé Jèhófà yóò ‘ pa wá mọ́ láàyè ’ yóò sì pèsè gbogbo ohun tá a dìídì nílò fún wa . — Sáàmù 84 : 11 ; 119 : 37 . 
 Dájúdájú , kéèyàn máa hùwà tó fi ojúlówó ìbẹ̀rù Ọlọ́run hàn ló mọ́gbọ́n dání jù lọ . 
 Kódà ìyẹn ló lè fúnni láyọ̀ tòótọ́ . 
 Àpilẹ̀kọ tó kàn yóò jẹ́ kí èyí túbọ̀ yéni yékéyéké . 
 [ Àwọ̀n Àlàyé ìsàlẹ̀ ìwé ] 
 Wo àpilẹ̀kọ náà , “ Ojú Ìwòye Bíbélì : Báwo Ni O Ṣe Lè Bẹ̀rù Ọlọ́run Ìfẹ́ ? ” 
 nínú ìwé ìròyìn Jí ! 
 ti January 8 , 1998 . 
 Àwa Ẹlẹ́rìí Jèhófà la tẹ̀ ẹ́ jáde . 
 A ti yìí orúkọ rẹ̀ padà . 
 Ǹjẹ́ O Lè Ṣàlàyé ? 
 • Àwọn ànímọ́ Kristẹni wo ni ìbẹ̀rù Ọlọ́run wé mọ́ ? 
 • Báwo ni ìbẹ̀rù Ọlọ́run ṣe ń borí ìbẹ̀rù èèyàn ? 
 • Báwo la ṣe ń fi hàn pé a fi ọwọ́ pàtàkì mú àdúrà ? 
 • Báwo ni ìbẹ̀rù Ọlọ́run ṣe ń mú ká yàgò fún ẹ̀ṣẹ̀ dídá ? 
 [ Àwòrán tó wà ní ojú ìwé 23 ] 
 Dáfídì lóye ìbẹ̀rù Ọlọ́run nígbà tó ń kíyè sí iṣẹ́ ọwọ́ Jèhófà 
 [ Àwọn àwòrán tó wà ní ojú ìwé 24 ] 
 Kí lo máa ṣe tó o bá ṣàdédé bára rẹ nínú ìdẹwò tó ò retí ? 
 Bẹ̀rù Jèhófà Kó o Lè Láyọ̀ ! 
 “ Aláyọ̀ ni ènìyàn tí ó bẹ̀rù Jèhófà . ” — SÁÀMÙ 112 : 1 . 
 1 , 2 . 
 Kí ni ìbẹ̀rù Jèhófà lè jẹ́ ká ní ? 
 AYỌ̀ kì í ṣàdédé wá . 
 Ojúlówó ayọ̀ máa ń wá nípa ṣíṣe àwọn ìpinnu tó dáa , kéèyàn máa ṣe ohun tó tọ́ , kò má sì lọ́wọ́ nínú ohun búburú kankan . 
 Jèhófà , Ẹlẹ́dàá wa ti fún wa ní Bíbélì , Ọ̀rọ̀ rẹ̀ láti kọ́ wa bá a ṣe lè gbé ìgbésí ayé lọ́nà tó dára jù lọ . 
 Tá a bá ń wá ìtọ́sọ́nà Jèhófà tá a sì ń tẹ̀ lé ìtọ́sọ́nà náà , a ó tipa bẹ́ẹ̀ máa bẹ̀rù Ọlọ́run , ìyẹn á sì fún wa ní ojúlówó ayọ̀ àti ìtẹ́lọ́rùn . — Sáàmù 23 : 1 ; Òwe 14 : 26 . 
 Nínú àpilẹ̀kọ yìí , a ó gbé àwọn àpẹẹrẹ inú Bíbélì àtàwọn àpẹẹrẹ ti òde òní yẹ̀ wò , ìyẹn àwọn àpẹẹrẹ tó fi hàn pé ojúlówó ìbẹ̀rù Ọlọ́run máa ń fúnni lókun láti dènà ohun tó lè múni hùwàkiwà , ó sì máa ń fúnni nígboyà láti ṣe ohun tó tọ́ . 
 A ó rí i pé ìbẹ̀rù Ọlọ́run lè fún wa láyọ̀ nípa mímú ká ṣàtúnṣe nígbà tá a bá ṣe ohun tí kò tọ́ gẹ́gẹ́ bí Dáfídì Ọba ti ṣe . 
 A ó tún rí i pé ìbẹ̀rù Jèhófà jẹ́ ogún ṣíṣeyebíye táwọn òbí lè fi sílẹ̀ fáwọn ọmọ wọn . 
 Abájọ tí Ọ̀rọ̀ Ọlọ́run fi mú un dá wa lójú pé : “ Aláyọ̀ ni ènìyàn tí ó bẹ̀rù Jèhófà . ” — Sáàmù 112 : 1 . 
 Béèyàn Ṣe Lè Padà Rí Ayọ̀ 
 Kí ló ran Dáfídì lọ́wọ́ láti bọ̀ sípò lẹ́yìn tó dá ẹ̀ṣẹ̀ ńlá ? 
 Nínú àpilẹ̀kọ tó ṣáájú , a rí i pé ìgbà mẹ́ta ọ̀tọ̀ọ̀tọ̀ ni Dáfídì kùnà láti fi ojúlówó ìbẹ̀rù Ọlọ́run hàn tó sì dẹ́ṣẹ̀ . 
 Àmọ́ ohun tó ṣe nígbà tí Jèhófà bá a wí fi hàn pé ní ti tòótọ́ , ẹnì kan tó bẹ̀rù Ọlọ́run ni . 
 Ọ̀wọ̀ jíjinlẹ̀ tó ní fún Ọlọ́run ló mú kó gba ẹ̀bi rẹ̀ lẹ́bi , tó tún ìwà rẹ̀ ṣe , tó sì mú kó tún padà ní àjọṣe tó dára pẹ̀lú Jèhófà . 
 Bó tilẹ̀ jẹ́ pé àwọn ẹ̀ṣẹ̀ rẹ̀ kó òun àtàwọn mìíràn sí wàhálà , síbẹ̀ bó ṣe ronú pìwà dà látọkànwá mú kí Jèhófà máa tì í lẹ́yìn nìṣó , kó sì máa bù kún un . 
 Ó dájú pé àpẹẹrẹ Dáfídì yìí lè ṣèrànwọ́ fáwọn Kristẹni tó bá dá ẹ̀ṣẹ̀ ńlá lónìí . 
 Báwo ni ìbẹ̀rù Ọlọ́run ṣe lè ran ẹnì kan lọ́wọ́ láti padà láyọ̀ ? 
 Ẹ jẹ́ ká gbé ọ̀ràn ti Sonja yẹ̀ wò . 
 * Bó tilẹ̀ jẹ́ pé ajíhìnrere tó ń fi gbogbo ìgbà wàásù ni Sonja , síbẹ̀ ó dara pọ̀ mọ́ ẹgbẹ́ búburú , ó sì tún lọ́wọ́ nínú ìwà tí kò yẹ Kristẹni , ìyẹn sì mú kí wọ́n yọ ọ́ kúrò nínú ìjọ Kristẹni . 
 Nígbà tí orí Sonja wálé , ó ṣe gbogbo ohun tó lè ṣe láti tún padà ní àjọṣe tó dára pẹ̀lú Jèhófà . 
 Nígbà tó yá , wọ́n gbà á padà sínú ìjọ Kristẹni . 
 Pẹ̀lú gbogbo ohun tó ṣẹlẹ̀ yìí , Sonja kò fìgbà kan sọ pé òun ò ní sin Jèhófà mọ́ . 
 Ní àsẹ̀yìnwá àsẹ̀yìnbọ̀ , ó tún bẹ̀rẹ̀ iṣẹ́ aṣáájú ọ̀nà alákòókò kíkún padà . 
 Nígbà tó sì yá , ó fẹ́ Kristẹni alàgbà kan tó jẹ́ àwòfiṣàpẹẹrẹ . 
 Tayọ̀tayọ̀ lòun àtọkọ rẹ̀ fi ń sìn nínú ìjọ báyìí . 
 Bó tilẹ̀ jẹ́ pé Sonja kábàámọ̀ pé òun fìgbà kan ṣáko lọ kúrò ní ọ̀nà Kristẹni , síbẹ̀ inú rẹ̀ dùn pé ìbẹ̀rù Ọlọ́run tóun ní ran òun lọ́wọ́ láti padà sọ́dọ̀ Jèhófà . 
 Ó Sàn Kéèyàn Jìyà Ju Kó Dẹ́ṣẹ̀ 
 5 , 6 . 
 Ṣàlàyé ọ̀nà tí Dáfídì gbà dá ẹ̀mí Sọ́ọ̀lù sí lẹ́ẹ̀mejì , kó o sì sọ ìdí tó fi ṣe bẹ́ẹ̀ . 
 Ká sòótọ́ , ohun tó dára jù lọ ni kí ìbẹ̀rù Ọlọ́rùn ran èèyàn lọ́wọ́ kó má tiẹ̀ dá ẹ̀ṣẹ̀ rárá . 
 Bí ọ̀ràn Dáfídì ṣe rí lákòókò kan nìyẹn . 
 Ìgbà kan wà tí Sọ́ọ̀lù àtàwọn ẹgbẹ̀ẹ́dógún ọmọ ogun tí wọ́n jọ ń lé Dáfídì kiri wọ inú ihò kan láìmọ̀ pé inú ihò yẹn gan - an ni Dáfídì àtàwọn ọkùnrin tó wà pẹ̀lú rẹ̀ sá pa mọ́ sí . 
 Àwọn ọkùnrin tó wà pẹ̀lú Dáfídì sọ fún un pé kó pa Sọ́ọ̀lù . 
 Àbí Jèhófà tún lè fi ọ̀tá Dáfídì lé e lọ́wọ́ jùyẹn lọ ni ? 
 Dáfídì rọra lọ síbi tí Sọ́ọ̀lù wà ó sì gé etí aṣọ rẹ̀ . 
 Bó tilẹ̀ jẹ́ pé kò pa Sọ́ọ̀lù lára , síbẹ̀ ìbẹ̀rù Ọlọ́run tó ní mú kí ìwọ̀nba ohun tó ṣe yẹn máa da ẹ̀rí ọkàn rẹ̀ láàmú . 
 Ó lé àwọn ọkùnrin rẹ̀ tínú ń bí sẹ́yìn , ó sì sọ fún wọn pé : “ Kò ṣeé ronú kàn , níhà ọ̀dọ̀ mi , láti ojú ìwòye Jèhófà , pé kí n ṣe ohun yìí sí olúwa mi , ẹni àmì òróró Jèhófà . ” 
 * — 1 Sámúẹ́lì 24 : 1 - 7 . 
 Lákòókò mìíràn lẹ́yìn ìgbà yẹn , Sọ́ọ̀lù wà ní ibùdó kan lóru , òun àtàwọn ọkùnrin tó wà pẹ̀lú rẹ̀ sì sun “ oorun àsùnwọra láti ọ̀dọ̀ Jèhófà . ” 
 Dáfídì àti Ábíṣáì , ọmọ ẹ̀gbọ́n rẹ̀ , rọra rìn lọ sí àárín ibùdó náà wọ́n sì dúró sẹ́gbẹ̀ẹ́ Sọ́ọ̀lù gan - gan níbi tó sùn sí . 
 Ábíṣáì fẹ́ pa á lójú ẹsẹ̀ . 
 Àmọ́ Dáfídì ò gbà kí Ábíṣáì ṣe bẹ́ẹ̀ , ó bi í pé : “ Ta ni ó na ọwọ́ rẹ̀ sí ẹni àmì òróró Jèhófà tí ó sì wà ní aláìmọwọ́ - mẹsẹ̀ ? ” — 1 Sámúẹ́lì 26 : 9 , 12 . 
 Kí nìdí tí Dáfídì fi kọ̀ láti dẹ́ṣẹ̀ ? 
 Kí nìdí tí Dáfídì kò fi pa Sọ́ọ̀lù nígbà méjèèjì tó láǹfààní láti ṣe bẹ́ẹ̀ ? 
 Ìdí ni pé ó bẹ̀rù Jèhófà ju bó ṣe bẹ̀rù Sọ́ọ̀lù lọ . 
 Nítorí pé Dáfídì bẹ̀rù Ọlọ́run , ó múra tán láti jìyà ju kóun dẹ́ṣẹ̀ lọ . 
 Gbogbo ọkàn ló fi nígbàgbọ́ nínú Jèhófà pé ó ń bójú tó àwọn èèyàn rẹ̀ ó sì ń bójú tó òun alára pẹ̀lú . 
 Dáfídì mọ̀ pé ṣíṣègbọràn sí Ọlọ́run àti gbígbẹ́kẹ̀lé e yóò mú ayọ̀ àti ọ̀pọ̀ ìbùkún wá , àmọ́ téèyàn ò bá fi ti Ọlọ́run ṣe , onítọ̀hún ò lè rí ojú rere rẹ̀ . 
 Ó tún mọ̀ pé ìlérí tí Ọlọ́run ṣe pé òun máa fi Dáfídì jọba , òun á sì mú Sọ́ọ̀lù kúrò lórí ìtẹ́ yóò nímùúṣẹ nígbà tó bá tó àkókò lójú Ọlọ́run , ọ̀nà tó bá sì wu Ọlọ́run ló máa gbà ṣe é . — 1 Sámúẹ́lì 26 : 10 . 
 Ìbẹ̀rù Ọlọ́run Ń Máyọ̀ Wá 
 Báwo lohun tí Dáfídì ṣe nígbà tó wà nínú ìṣòro ṣe jẹ́ àpẹẹrẹ fún wa ? 
 Níwọ̀n bá a ti jẹ́ Kristẹni , a mọ̀ pé àwọn èèyàn lè fi wá ṣẹ̀sín , wọ́n lè ṣe inúnibíni sí wa , a sì tún lè kojú àwọn àdánwò mìíràn . 
 Kódà àwọn ìgbà mìíràn wà tá a lè níṣòro pẹ̀lú àwọn tá a jọ jẹ́ ìránṣẹ́ Jèhófà . 
 Bó ti wù kó rí , a mọ̀ pé Jèhófà rí ohun gbogbo , ó ń gbọ́ àdúrà wa , nígbà tó bá sì tó àkókò lójú rẹ̀ , yóò yanjú gbogbo ìṣòro lọ́nà tó bá ìfẹ́ rẹ̀ mu . 
 Nítorí náà , dípò tá a ó fi máa bẹ̀rù àwọn tó ń ta kò wá , Ọlọ́run là ń bẹ̀rù , òun la sì ń wò pé yóò gbà wá . 
 Bíi ti Dáfídì , àwa náà kì í fúnra wa gbẹ̀san , bẹ́ẹ̀ la ò kì í bẹ̀rù pé àwọn èèyàn lè fìyà jẹ wá ká wá torí bẹ́ẹ̀ ṣe ohun tó lòdì sí ìlànà òdodo . 
 Èyí sì máa ń máyọ̀ wá níkẹyìn . 
 Àmọ́ , lọ́nà wo ? 
 Fúnni lápẹẹrẹ ọ̀nà tí ìbẹ̀rù Ọlọ́run lè gbà yọrí sí ayọ̀ bí wọ́n tiẹ̀ ń ṣe inúnibíni sí wa . 
 Ohun tí arákùnrin kan tó ti pẹ́ lẹ́nu iṣẹ́ míṣọ́nnárì nílẹ̀ Áfíríkà sọ rèé , ó ní : “ Mo rántí ìyá kan àti ọmọ rẹ̀ obìnrin tí kò tíì pé ọmọ ogún ọdún , tí wọ́n kọ̀ láti ra káàdì ẹgbẹ́ òṣèlú nítorí pé Kristẹni ni wọ́n , wọn ò sì fẹ́ dá sí ọ̀ràn ìṣèlú . 
 Àwọn ọkùnrin bíi mélòó kan lù wọ́n bí ẹní máa kú , wọ́n sì ní kí wọ́n máa lọ sílé wọn . 
 Bí wọ́n ṣe ń lọ ni ìyá náà ń tu ọmọ rẹ̀ obìnrin yìí nínú , nítorí ó ń sunkún , kò mọ ìdí tí wọ́n fi ní láti fi irú ìyà bẹ́ẹ̀ jẹ wọ́n . 
 Inú wọn ò dùn lákòókò yẹn , àmọ́ ẹ̀rí ọkàn wọn mọ́ . 
 Nígbà tó yá , inú wọn dùn gan - an pé àwọn ṣègbọràn sí Ọlọ́run . 
 Ká ní wọ́n ra káàdì òṣèlú yẹn ni , inú àwọn èèyàn yẹn ì bá dùn dọ́ba . 
 Àwọn ọkùnrin tó lù wọ́n yẹn ì bá fún wọn ní ọtí ẹlẹ́rìndòdò , wọn ì bá sì jó tẹ̀lé wọn lọ sílé . 
 Àmọ́ inú ọmọbìnrin náà àti ìyá rẹ̀ ni ì bá bà jẹ́ jù lọ láyé , nítorí wọ́n á mọ̀ pé àwọn ti ṣe ohun tí kò tọ́ . ” 
 Ìbẹ̀rù Ọlọ́run tí wọ́n ní ló yọ wọ́n nínú gbogbo ìyẹn . 
 10 , 11 . 
 Ohun rere wo ni ìbẹ̀rù Ọlọ́run tí obìnrin kan ní yọrí sí ? 
 Níní ìbẹ̀rù Ọlọ́run tún máa ń yọrí sí ayọ̀ nígbà tá a bá dojú kọ àwọn àdánwò tó ní í ṣe pẹ̀lú ìwàláàyè wa . 
 Nígbà tí Mary wà nínú oyún ọmọ rẹ̀ kẹta , dókítà rẹ̀ sọ fún un pé kó ṣẹ́ oyún náà . 
 Dókítà náà sọ fún Mary pé : “ Ipò tó o wà léwu gan - an . 
 Ìgbàkígbà ni nǹkan lè gbòdì lára rẹ lọ́wọ́ tó o wà yìí , wà á sì kú láàárín wákàtí mẹ́rìnlélógún . 
 Ọmọ inú rẹ náà á sì kú pẹ̀lú . 
 Yàtọ̀ síyẹn , kò sẹ́ni tó lè fọwọ́ sọ̀yà pé ọmọ náà máa jẹ́ ọmọ gidi . ” 
 Mary ti ń kẹ́kọ̀ọ́ Bíbélì lọ́dọ̀ àwọn Ẹlẹ́rìí Jèhófà , àmọ́ kò tíì ṣèrìbọmi . 
 Mary sọ pé : “ Mo ti pinnu láti sin Jèhófà , mo sì ti pinnu láti máa ṣègbọràn sí i , láìfi ohunkóhun tó lè tẹ̀yìn rẹ̀ yọ pè . ” — Ẹ́kísódù 21 : 22 , 23 . 
 Ní gbogbo àkókò tí Mary fi wà nínú oyún yẹn , ńṣe ló tẹra mọ́ ẹ̀kọ́ Bíbélì rẹ̀ tó sì ń bójú tó ìdílé rẹ̀ . 
 Níkẹyìn , ó bí ọmọ náà . 
 Mary wá sọ pé : “ Ó ṣòro díẹ̀ fún mi láti bí ọmọ náà ju ìgbà tí mo bí àwọn méjì tó ṣáájú , àmọ́ kò sí ìṣòro ńlá kan tó yọjú . ” 
 Ìbẹ̀rù Ọlọ́run jẹ́ kí Mary ní ẹ̀rí ọkàn rere , ó sì ṣèrìbọmi láìpẹ́ sí àkókò yẹn . 
 Bí ọmọ tó bí náà ṣe ń dàgbà lóun náà ń kọ́ béèyàn ṣe ń bẹ̀rù Jèhófà , ó sì ti ń sìn ní ọkàn lára àwọn ẹ̀ka iléeṣẹ́ àwa Ẹlẹ́rìí Jèhófà báyìí . 
 ‘ Gba Okun Látọ̀dọ̀ Jèhófà ’ 
 Báwo ni ìbẹ̀rù Ọlọ́run ṣe fún Dáfídì lókun ? 
 Kì í ṣe pé ìbẹ̀rù Jèhófà kò jẹ́ kí Dáfídì ṣe ohun tí kò tọ́ nìkan ni . 
 Ó tún fún un lókun láti mọ ohun tó yẹ ní ṣíṣe àti láti hùwà ọlọgbọ́n nígbà tó wà nínú ìṣòro . 
 Odindi ọdún kan gbáko àti oṣù mẹ́rin ni Dáfídì àtàwọn ọkùnrin tó wà lọ́dọ̀ rẹ̀ fi wà ní Síkílágì tó jẹ́ àrọko àwọn ará Filísínì , tí wọ́n ń sá fún Sọ́ọ̀lù . 
 Nígbà kan , táwọn ọkùnrin náà ò sí nítòsí , àwọn ará Ámálékì tí wọ́n máa ń kó ẹrù ẹlẹ́rù lọ wá dáná sun ìlú wọn , wọ́n sì kó àwọn aya wọn , àwọn ọmọ wọn , àtàwọn ohun ọ̀sìn wọn lọ . 
 Nígbà tí Dáfídì àtàwọn èèyàn rẹ̀ padà dé tí wọ́n rí ohun tó ṣẹlẹ̀ , ẹkún ni gbogbo wọ́n bú sí . 
 Kíá , ìbànújẹ́ náà yí padà di ẹ̀hónú , àwọn ọkùnrin náà sì fẹ́ sọ Dáfídì lókùúta . 
 Bó tilẹ̀ jẹ́ pé inú Dáfídì bà jẹ́ , síbẹ̀ kò bọ́hùn . 
 Ìbẹ̀rù Ọlọ́run tó ní mú kó yíjú sí Jèhófà , ó sì ‘ gba okun látọ̀dọ̀ Jèhófà . ’ 
 Pẹ̀lú ìrànlọ́wọ́ Ọlọ́run , Dáfídì àtàwọn ọkùnrin náà lé àwọn ará Ámálékì náà bá , wọ́n sì gba gbogbo nǹkan wọn padà . — 1 Sámúẹ́lì 30 : 1 - 20 . 
 13 , 14 . 
 Báwo ni ìbẹ̀rù Ọlọ́run ṣe ran Kristẹni kan lọ́wọ́ láti ṣe ìpinnu tó dára ? 
 Bákan náà lónìí , àwọn ìránṣẹ́ Ọlọ́run máa ń bára wọn nínú ipò tó gba pé kí wọ́n gbẹ́kẹ̀ lé Jèhófà kí wọ́n sì nígboyà láti ṣèpinnu tó dára . 
 Wo àpẹẹrẹ ohun tó ṣẹlẹ̀ sí Kristina . 
 Nígbà tí Kristina wà ní kékeré , ó kọ́ ẹ̀kọ́ Bíbélì lọ́dọ̀ àwọn Ẹlẹ́rìí Jèhófà . 
 Àmọ́ iṣẹ́ dùùrù títẹ̀ lágbo ijó ló fẹ́ ṣe , ó sì ti tẹ̀ síwájú gan - an nínú ẹ̀kọ́ nípa iṣẹ́ náà . 
 Yàtọ̀ síyẹn , ojú tún ń tì í láti wàásù , ìyẹn ló fi ń bẹ̀rù àtiṣe ìrìbọmi nítorí iṣẹ́ tó máa já lé e léjìká lẹ́yìn ìrìbọmi náà . 
 Bí Kristina ṣe ń kẹ́kọ̀ọ́ Ọ̀rọ̀ Ọlọ́run sí i ló bẹ̀rẹ̀ sí í rí agbára tí Ọ̀rọ̀ Ọlọ́run ní . 
 Ó kọ́ béèyàn ṣe ń ní ìbẹ̀rù Jèhófà , ó sì wá rí i pé Jèhófà fẹ́ káwọn ìránṣẹ́ òun nífẹ̀ẹ́ òun pẹ̀lú gbogbo ọkàn wọn , gbogbo èrò inú wọn , àti gbogbo okun wọn . 
 Èyí ló wá mú kó ya ara rẹ̀ sí mímọ́ fún Jèhófà tó sì ṣèrìbọmi . 
 Kristina bẹ Jèhófà pé kó ran òun lọ́wọ́ kóun lè tẹ̀ síwájú nínú ìjọsìn Ọlọ́run . 
 Ó sọ pé : “ Mo mọ̀ pé gbogbo ìgbà lẹni tó bá ń tẹ dùùrù lágbo ijó máa ń rìnrìn àjò , tó sì máa ń gba iṣẹ́ tó lè mú kó lọ ṣeré tí ó tó irínwó [ 400 ] láàárín ọdún kan . 
 Mo wá pinnu láti ṣe iṣẹ́ olùkọ́ kí n lè gbọ́ bùkátà ara mi kí n sì lè ṣe iṣẹ́ ìwàásù alákòókò kíkún pẹ̀lú . ” 
 Lákòókò yẹn , ètò ti wà nílẹ̀ pé kí Kristina wá ṣeré fúngbà àkọ́kọ́ ní gbọ̀ngàn ìṣeré kan tó gbayì jù lọ lórílẹ̀ - èdè rẹ̀ . 
 Ó sọ pé : “ Ìgbà àkọ́kọ́ tí mo lọ dá àwọn èèyàn lára yá yẹn náà ni ìgbà tí mo ṣeré kẹ́yìn . ” 
 Kristina ti fẹ́ Kristẹni kan tó jẹ́ alàgbà báyìí . 
 Àwọn méjèèjì sì jọ ń sìn ní ọ̀kan lára àwọn ẹ̀ka iléeṣẹ́ àwa Ẹlẹ́rìí Jèhófà . 
 Inú rẹ̀ dùn pé Jèhófà fóun lókun láti ṣe ìpinnu tó dára àti pé òun lè wá máa lo àkókò òun àti agbára òun nínú iṣẹ́ ìsìn Jèhófà báyìí . 
 Ogún Tó Ṣeyebíye 
 Kí ni Dáfídì fẹ́ fi sílẹ̀ fún àwọn ọmọ rẹ̀ , ọ̀nà wo ló sì gbà ṣe bẹ́ẹ̀ ? 
 Dáfídì kọ̀wé pé : “ Ẹ wá , ẹ̀yin ọmọ , ẹ fetí sí mi . 
 Ìbẹ̀rù Jèhófà ni èmi yóò kọ́ yín . ” 
 Bàbá ni Dáfídì , ó sì múra tán láti fún àwọn ọmọ rẹ̀ ní ogún tó ṣeyebíye , ìyẹn ni ojúlówó ìbẹ̀rù Jèhófà tó ti ọkàn wá . 
 Nípasẹ̀ ọ̀rọ̀ Dáfídì àti ìṣe rẹ̀ , ó jẹ́ ká mọ̀ pé Jèhófà kì í ṣẹni tó ń fagbára múni ṣe nǹkan bẹ́ẹ̀ ni kì í ṣẹni tó ń kó jìnnìjìnnì báni , tó ń retí ẹni tó máa rú òfin òun kóun lè fìyà jẹ onítọ̀hún . 
 Kàkà bẹ́ẹ̀ ó jẹ́ Bàbá onífẹ̀ẹ́ , tó bìkítà fáwọn ọmọ rẹ̀ lórí ilẹ̀ ayé tó sì ń dárí ẹ̀ṣẹ̀ wọn jì wọ́n . 
 Dáfídì béèrè pé : “ Àwọn àṣìṣe — ta ní lè fi òye mọ̀ wọ́n ? ” 
 Lẹ́yìn náà , kí Dáfídì lè fi hàn pé ó dá òun lójú pé kì í ṣe àwọn ìṣìnà wa ni Jèhófà ń wá nígbà gbogbo , ó wá fi kún ọ̀rọ̀ rẹ̀ pé : “ Kéde mi ní aláìmọwọ́ - mẹsẹ̀ kúrò nínú àwọn ẹ̀ṣẹ̀ ìkọ̀kọ̀ ! ” 
 Ó dá Dáfídì lójú pé tóun bá sa gbogbo ipá òun , ọ̀rọ̀ àti èrò òun lè jẹ́ ìtẹ́wọ́gbà fún Jèhófà . — Sáàmù 19 : 12 , 14 . 
 16 , 17 . 
 Báwo làwọn òbí ṣe lè kọ́ àwọn ọmọ wọn ní ìbẹ̀rù Jèhófà ? 
 Dáfídì jẹ́ àpẹẹrẹ fáwọn òbí lónìí . 
 Arákùnrin Ralph tóun àti àbúrò rẹ̀ jọ ń ṣiṣẹ́ ní ọ̀kan lára ẹ̀ka iléeṣẹ́ àwa Ẹlẹ́rìí Jèhófà sọ pé : “ Àwọn òbí wa tọ́ wa lọ́nà tó mú kí wíwà tá a wà nínú òtítọ́ jẹ́ ohun tó dùn mọ́ wa . 
 Nígbà tá a wà lọ́mọdé , wọ́n máa ń pè wá láti dá sí ìjíròrò wọn nígbà tí wọ́n bá ń sọ̀rọ̀ nípa àwọn ìgbòkègbodò ìjọ , ìyẹn sì jẹ́ ká nífẹ̀ẹ́ sí òtítọ́ gan - an báwọn náà ṣe nífẹ̀ẹ́ sí i . 
 Wọ́n tọ́ wa lọ́nà tó mú ká gbà gbọ́ pé a lè ṣe àwọn ohun tó dára gan - an nínú iṣẹ́ ìsìn Jèhófà . 
 Kódà , ó níye ọdún tí ìdílé wa fi gbé lórílẹ̀ - èdè kan táwọn oníwàásù Ìjọba Ọlọ́run ò fi bẹ́ẹ̀ pọ̀ sí , a sì ṣèrànwọ́ láti dá àwọn ìjọ tuntun sílẹ̀ níbẹ̀ . 
 “ Kì í ṣe ọ̀pọ̀ rẹpẹtẹ òfin kàn - ń - pá ló mú ká ṣe ohun tó tọ́ , bí kò ṣe pé àwọn òbí wa gbà pé Jèhófà wà lóòótọ́ , pé ó jẹ́ onínúure gan - an àti pé ẹni rere ni . 
 Wọ́n wá ọ̀nà láti túbọ̀ mọ Jèhófà dáadáa , wọ́n sì tún wá bí wọ́n ṣe máa múnú rẹ̀ dùn , a sì kẹ́kọ̀ọ́ látinú ojúlówó ìbẹ̀rù àti ìfẹ́ tí wọ́n ní fún Ọlọ́run . 
 Kódà nígbà tá ò bá ṣe ohun kan bó ṣe tọ́ , àwọn òbí wa kì í jẹ́ ká lérò pé Jèhófà ò nífẹ̀ẹ́ wa mọ́ nìyẹn , bẹ́ẹ̀ ni wọn kì í tìtorí bẹ́ẹ̀ fìbínú gbé àwọn òfin kan tí kò pọn dandan kalẹ̀ fún wa . 
 Ọ̀pọ̀ ìgbà ni wọ́n máa ń pè wá jókòó tí wọ́n á sì máa bá wa sọ̀rọ̀ , ìgbà mìíràn tiẹ̀ wà tí omi máa ń bọ́ lójú Mọ́mì nígbà tó bá ń gbìyànjú láti jẹ́ ká lóye ohun tó ń bá wa sọ . 
 Ìsapá náà sì kẹ́sẹ járí lóòótọ́ . 
 A kẹ́kọ̀ọ́ látinú ọ̀rọ̀ àti ìṣe àwọn òbí wa pé ohun tó dára gan - an ni kéèyàn bẹ̀rù Jèhófà àti pé nǹkan ayọ̀ ni kéèyàn jẹ́ Ẹlẹ́rìí rẹ̀ , kì í ṣe ohun tó nira . ” — 1 Jòhánù 5 : 3 . 
 Kí ni yóò jẹ́ èrè wa tá a bá bẹ̀rù Ọlọ́run tòótọ́ ? 
 Lára àwọn “ ọ̀rọ̀ ìkẹyìn Dáfídì ” la ti kà á pé : “ Nígbà tí ẹni tí ń ṣàkóso lórí aráyé bá jẹ́ olódodo , tí ó ń ṣàkóso nínú ìbẹ̀rù Ọlọ́run , nígbà náà , yóò dà bí ìmọ́lẹ̀ òwúrọ̀ , nígbà tí oòrùn ràn . ” 
 Ó dájú pé ọ̀rọ̀ náà yé Sólómọ́nì tó jẹ́ ọmọ Dáfídì tó sì tún jọba tẹ̀ lé bàbá rẹ̀ , nítorí ó bẹ̀bẹ̀ pé kí Jèhófà fún òun ní “ ọkàn - àyà ìgbọràn ” àti ọgbọ́n “ láti fi òye mọ ìyàtọ̀ láàárín rere àti búburú . ” 
 Sólómọ́nì mọ̀ pé ìbẹ̀rù Jèhófà ló ń fúnni ní ọgbọ́n àti ayọ̀ . 
 Lẹ́yìn náà , ó wá ṣàkópọ̀ gbogbo ohun tó wà nínú ìwé Oníwàásù , ó sì sọ pé : “ Òpin ọ̀ràn náà , lẹ́yìn gbígbọ́ gbogbo rẹ̀ , ni pé : Bẹ̀rù Ọlọ́run tòótọ́ , kí o sì pa àwọn àṣẹ rẹ̀ mọ́ . 
 Nítorí èyí ni gbogbo iṣẹ́ àìgbọ́dọ̀máṣe ti ènìyàn . 
 Nítorí Ọlọ́run tòótọ́ tìkára rẹ̀ yóò mú gbogbo onírúurú iṣẹ́ wá sínú ìdájọ́ ní ìsopọ̀ pẹ̀lú gbogbo ohun fífarasin , ní ti bóyá ó dára tàbí ó burú . ” 
 Tá a bá fi ìmọ̀ràn yẹn sílò , a ó rí i pé lóòótọ́ kì í ṣe ọgbọ́n àti ayọ̀ nìkan ni “ ẹ̀mí ìrẹ̀lẹ̀ àti ìbẹ̀rù Jèhófà ” máa ń yọrí sí , àmọ́ ó tún ń fúnni ní “ ọrọ̀ àti ògo àti ìyè ” pẹ̀lú . — Òwe 22 : 4 . 
 Kí ló máa ràn wá lọ́wọ́ láti lóye “ ìbẹ̀rù Jèhófà ” ? 
 Àwọn àpẹẹrẹ inú Bíbélì àtàwọn ohun tó ń ṣẹlẹ̀ lóde òní fi hàn pé ojúlówó ìbẹ̀rù Ọlọ́run ń kó ipa tó dára nínú ìgbésí ayé àwọn tó jẹ́ ìránṣẹ́ olóòótọ́ fún Jèhófà . 
 Kì í ṣe pé irú ìbẹ̀rù bẹ́ẹ̀ kò ní jẹ́ ká ṣe ohun tí kò ní múnú Bàbá wa ọ̀run dùn nìkan ni , àmọ́ ó tún lè fún wa nígboyà láti kojú àwọn tó ń gbógun tì wá . 
 Ó sì tún lè fún wa lókun láti fara da àwọn àdánwò àti ìṣòro tó lè dé bá wa . 
 Nítorí náà , ẹ jẹ́ kí gbogbo wa , lọ́mọdé lágbà , máa kẹ́kọ̀ọ́ Ọ̀rọ̀ Ọlọ́run dáadáa , ká máa ṣàṣàrò lórí ohun tá à ń kọ́ , ká sì máa sún mọ́ Jèhófà nípa gbígba àdúrà àtọkànwá déédéé . 
 Tá a bá ṣe bẹ́ẹ̀ , kì í ṣe pé a ó rí “ ìmọ̀ Ọlọ́run gan - an ” nìkan , àmọ́ a ó tún lóye “ ìbẹ̀rù Jèhófà ” pẹ̀lú . — Òwe 2 : 1 - 5 . 
 [ Àwọ̀n Àlàyé ìsàlẹ̀ ìwé ] 
 A ti yí àwọn orúkọ padà . 
 Ìṣẹ̀lẹ̀ yìí lè jẹ́ ọ̀kan lára ohun tó mú kí Dáfídì kọ Sáàmù kẹtàdínlọ́gọ́ta [ 57 ] àti ìkejìlélógóje [ 142 ] . 
 Ǹjẹ́ O Lè Ṣàlàyé ? 
 Báwo ni ìbẹ̀rù Ọlọ́run 
 • ṣe lè ran ẹnì kan tó dá ẹ̀ṣẹ̀ ńlá lọ́wọ́ láti bọ̀ sípò ? 
 • ṣe lè fúnni láyọ̀ nígbà tá a bá ń kojú àdánwò àti inúnibíni ? 
 • ṣe lè fún wa lókun láti ṣe ìfẹ́ Ọlọ́run ? 
 • ṣe lè jẹ́ ogún tó ṣeyebíye fún àwọn ọmọ wa ? 
 [ Àwòrán tó wà ní ojú ìwé 26 ] 
 Ìbẹ̀rù Jèhófà ni kò jẹ́ kí Dáfídì pa Sọ́ọ̀lù Ọba 
 [ Àwọn àwòrán tó wà ní ojú ìwé 29 ] 
 Ìbẹ̀rù Ọlọ́run jẹ́ ogún ṣíṣeyebíye táwọn òbí lè fi sílẹ̀ fáwọn ọmọ wọn 
 Jóòbù Jẹ́ Oníwà Títọ́ ó Sì Ní Ìfaradà 
 “ Ìwọ ha ti fi ọkàn - àyà rẹ sí ìránṣẹ́ mi Jóòbù , pé kò sí ẹnì kankan tí ó dà bí rẹ̀ ní ilẹ̀ ayé , ọkùnrin aláìlẹ́bi àti adúróṣánṣán , tí ó bẹ̀rù Ọlọ́run , tí ó sì ń yà kúrò nínú ohun búburú ? ” — JÓÒBÙ 1 : 8 . 
 1 , 2 . ( a ) Ìṣòro ńlá wo ló dé bá Jóòbù lójijì ? 
 ( b ) Sọ bí ipò nǹkan ṣe rí fún Jóòbù kí ìṣòro ńlá tó dé bá a . 
 ỌKÙNRIN kan wà láyé ìgbàanì tó ní ọ̀pọ̀lọpọ̀ nǹkan . 
 Ó lówó , ó lọ́rọ̀ , ó ní ìdílé aláyọ̀ , ara rẹ̀ le , gbajúmọ̀ sì ni láwùjọ . 
 Àmọ́ lójijì , ìṣòro ńláńlá mẹ́ta dé bá a tẹ̀léra - tẹ̀léra . 
 Gbogbo ọrọ̀ tó ní pòórá . 
 Lẹ́yìn ìyẹn , ìjì líle kan tí irú rẹ̀ ṣọ̀wọ́n ṣekú pa gbogbo àwọn ọmọ rẹ̀ . 
 Láìpẹ́ sígbà yẹn , àìsàn líle kan tó mú kí eéwo bo gbogbo ara rẹ̀ kọ lù ú . 
 Ó ṣeé ṣe kó o ti mọ̀ pé ọ̀rọ̀ Jóòbù là ń sọ , ẹni tí ìtàn inú ìwé Jóòbù dá lé lórí . — Jóòbù , orí 1 àti 2 . 
 Pẹ̀lú ẹ̀dùn ọkàn ni Jóòbù fi sọ pé : “ Ì bá ṣe pé mo wà gẹ́gẹ́ bí mo ti wà ní oṣù òṣùpá ìgbà pípẹ́ sẹ́yìn ! ” 
 Tí ìṣòro bá dé báni , ta ni kì í ronú kan àkókò tí gbogbo nǹkan ṣì rọ̀ṣọ̀mù fóun ? 
 Jóòbù jẹ́ èèyàn dáadáa , ó sì dà bí ẹni pé Ọlọ́run ò jẹ́ kó ní ìyọnu kankan . 
 Ńṣe làwọn tó jẹ́ gbajúmọ̀ láwùjọ máa ń wárí fún un , tí wọ́n sì máa ń wá sọ́dọ̀ rẹ̀ láti gbàmọ̀ràn . 
 Jóòbù ní ọrọ̀ , àmọ́ kò ka ọrọ̀ tó ní sí pàtàkì . 
 Tó bá rí àwọn opó àtàwọn ọmọ aláìlóbìí tó ń jìyà , ó máa ń ràn wọ́n lọ́wọ́ . 
 Kò sì dalẹ̀ ìyàwó rẹ̀ . — Jóòbù 31 : 1 , 9 , 11 . 
 Lójú Jèhófà , irú èèyàn wo ni Jóòbù ? 
 Jóòbù jẹ́ ẹnì kan tí ọwọ́ rẹ̀ mọ́ nítorí pé Ọlọ́run ló ń sìn . 
 Jèhófà sọ pé : “ Kò sí ẹnì kankan tí ó dà bí rẹ̀ ní ilẹ̀ ayé , ọkùnrin aláìlẹ́bi àti adúróṣánṣán , tí ó bẹ̀rù Ọlọ́run , tí ó sì ń yà kúrò nínú ohun búburú . ” 
 Àmọ́ bí Jóòbù ṣe jẹ́ oníwà mímọ́ tó yẹn , ìṣòro ńlá dé bá a , ìyẹn sì fòpin sí gbogbo ìgbádùn tó ti ń jẹ bọ̀ . 
 Gbogbo nǹkan tó ṣe làálàá láti kó jọ ṣègbé , ó wá dẹni tí ìrora , ẹ̀dùn ọkàn àti ìbànújẹ́ hàn léèmọ̀ . 
 Kí nìdí tó fi dára ká gbé ohun tó ṣẹlẹ̀ sí Jóòbù yẹ̀ wò ? 
 Àmọ́ ṣá o , Jóòbù nìkan kọ́ ni ìránṣẹ́ Ọlọ́run tí ìṣòro ńlá dé bá o . 
 Ọ̀pọ̀ àwọn Kristẹni lóde òní ló ní ìṣòro bíi tirẹ̀ . 
 Ìdí rèé tó fi yẹ ká ronú lórí ìbéèrè méjì yìí : Báwo ni gbígbé ohun tó ṣẹlẹ̀ sí Jóòbù yẹ̀ wò ṣe lè ràn wá lọ́wọ́ nígbà tí ìṣòro ńlá bá dé bá wa ? 
 Báwo ló sì ṣe lè jẹ́ ká mọ bá a ṣe lè máa fi ọ̀rọ̀ àwọn tó wà nínú ìpọ́njú ro ara wa wò ? 
 Ọ̀ràn Tó Dá Lórí Ìdúróṣinṣin Tó sì Tún Jẹ́ Ìdánwò Ìwà Títọ́ 
 Kí ni Sátánì sọ pé ó ń mú kí Jóòbù máa sin Ọlọ́run ? 
 Irú ohun tó ṣe Jóòbù yìí kò ṣẹlẹ̀ sí ẹnikẹ́ni rí . 
 Jóòbù ò mọ̀ pé Èṣù ti sọ ọ̀rọ̀ òun pé kì í ṣe tọkàntọkàn lòun fi ń sin Ọlọ́run . 
 Nígbà kan táwọn áńgẹ́lì pé jọ ní ọ̀run , tí Jèhófà sọ fún Sátánì pé kó kíyè sí àwọn ànímọ́ rere tí Jóòbù ní , Sátánì fèsì pé : “ Ìwọ fúnra rẹ kò ha ti ṣe ọgbà ààbò yí i ká , àti yí ilé rẹ̀ ká , àti yí ohun gbogbo tí ó ní ká ? ” 
 Ohun tí Sátánì ń dọ́gbọ́n sọ ni pé àwọn ohun tí Jóòbù ń rí gbà lọ́wọ́ Ọlọ́run ló mú kó máa sin Ọlọ́run , ohun kan náà ló sì tún ń sọ nípa gbogbo àwọn ìránṣẹ́ Ọlọ́run yòókù . 
 Sátánì sọ fún Jèhófà pé : “ Jọ̀wọ́ , na ọwọ́ rẹ , kí o sì fọwọ́ kan ohun gbogbo tí ó ní , kí o sì rí i bóyá kì yóò bú ọ ní ojú rẹ gan - an . ” — Jóòbù 1 : 8 - 11 . 
 Ọ̀ràn ńlá wo ni Sátánì dá sílẹ̀ ? 
 Ọ̀ràn kékeré kọ́ ni Sátánì dá sílẹ̀ yìí o . 
 Ó sọ pé ọ̀nà tí Jèhófà gbà ń lo ipò rẹ̀ gẹ́gẹ́ bí Ọba Aláṣẹ ayé àtọ̀run kò tọ̀nà . 
 Àmọ́ , ǹjẹ́ ó tiẹ̀ ṣeé ṣe kí Ọlọ́run máa fi ìfẹ́ ṣàkóso ayé òun ọ̀run ? 
 Àti pé , ṣé ẹ̀mí ìmọtara - ẹni - nìkan tí Sátánì ń dọ́gbọ́n sọ pé èèyàn ní yẹn náà lèèyàn fi ń sin Ọlọ́run lóòótọ́ ? 
 Jèhófà fún Èṣù láyè láti dán Jóòbù wò , torí ó mọ̀ pé Jóòbù jẹ́ olóòótọ́ àti adúróṣinṣin . 
 Èyí fi hàn pé Sátánì gan - an lẹni tó fa onírúurú ìṣòro tó bá Jóòbù léraléra . 
 Nígbà tí Sátánì kó ìṣòro àkọ́kọ́ bá Jóòbù tí Jóòbù ò bọ́hùn , ló bá fi àìsàn burúkú kan ṣe é . 
 Èṣù sọ pé : “ Awọ fún awọ , ohun gbogbo tí ènìyàn bá sì ní ni yóò fi fúnni nítorí ọkàn rẹ̀ . ” — Jóòbù 2 : 4 . 
 Àwọn ìṣòro wo làwọn ìránṣẹ́ Ọlọ́run máa ń ní lóde òní tó dà bíi ti Jóòbù ? 
 Òótọ́ ni pé ìpọ́njú tí ọ̀pọ̀ jù lọ àwọn Kristẹni ń rí lóde òní kò tó ti Jóòbù , síbẹ̀ onírúurú ìṣòro ló ń bá wọn fínra . 
 Ọ̀pọ̀ ń fojú winá inúnibíni tàbí ogun ìdílé . 
 Ìṣòro àtijẹ - àtimu àti àìsàn kò jẹ́ káwọn míì gbádùn . 
 Wọ́n ti pa àwọn kan nítorí ìgbàgbọ́ wọn . 
 Àmọ́ kì í ṣe pé ká kúkú wá di ẹ̀bi gbogbo ìṣòro tó bá ti dé bá ẹnì kọ̀ọ̀kan ru Sátánì o . 
 Ká sòótọ́ , àwọn àṣìṣe wa tàbí àìpé tá a ti jogún ló ń fa àwọn ìṣòro mìíràn . 
 Kò sẹ́ni tí àjálù ò lè dé bá , kò sì sẹ́ni tó lè sọ pé ìṣòro ọjọ́ ogbó ò ní kan òun . 
 Bíbélì fi hàn kedere pé lákòókò tá a wà yìí , Jèhófà ò ràdọ̀ bo àwọn ìránṣẹ́ rẹ̀ kí èyíkéyìí nínú àwọn ìṣòro wọ̀nyí má bàa kàn wọ́n . — Oníwàásù 9 : 11 . 
 Ọ̀nà wo ni Sátánì lè gbà lo ìpọ́njú tó bá dé bá wa ? 
 Síbẹ̀ , Sátánì lè lo ìpọ́njú tó bá dé bá wa láti sọ ìgbàgbọ́ wa di ahẹrẹpẹ . 
 Àpọ́sítélì Pọ́ọ̀lù sọ pé ‘ ẹ̀gún kan wà nínú ẹran ara òun , tí í ṣe áńgẹ́lì Sátánì tí ń gbá òun ní àbàrá ṣáá . ’ 
 Yálà àìlera kan ni ẹ̀gún yìí , irú bí ìṣòro ojú , tàbí nǹkan míì , Pọ́ọ̀lù mọ̀ dájú pé Sátánì lè lo ìṣòro yìí àti ìbànújẹ́ tó lè tìdí rẹ̀ yọ láti fi ba ayọ̀ àti ìwà títọ́ òun jẹ́ . 
 Lóde òní , Sátánì lè lo bàbá , ìyá , ẹ̀gbọ́n , àbúrò , àwọn mọ̀lẹ́bí , àwọn ọmọ ilé ìwé ẹni tàbí ìjọba bóofẹ́ - bóokọ̀ pàápàá láti ṣe inúnibíni sáwọn ìránṣẹ́ Ọlọ́run láwọn ọ̀nà kan . 
 Kí nìdí tí kò fi yẹ kó yà wá lẹ́nu tá a bá ń rí ìṣòro tàbí inúnibíni ? 
 Kí la lè ṣe tí gbogbo ìṣòro wọ̀nyí ò fi ní borí wa ? 
 Òun ni pé kí á ka àwọn ìṣòro yìí sí ọ̀nà tá a lè gbà fi hàn pé a nífẹ̀ẹ́ Jèhófà tọkàntọkàn a sì ti fi ara wa sábẹ́ rẹ̀ gẹ́gẹ́ bí Ọba Aláṣẹ ayé àtọ̀run . 
 Ohun tí ì báà fa ìpọ́njú bá wa , tá a bá mọ bí jíjẹ́ adúróṣinṣin sí Ọlọ́run ṣe ṣe pàtàkì tó , mìmì kankan ò ní lè mì wá nínú ìjọsìn wa sí Jèhófà . 
 Àpọ́sítélì Pétérù kọ̀wé sáwọn Kristẹni pé : “ Ẹ̀yin olùfẹ́ ọ̀wọ́n , ẹ má ṣe jẹ́ kí iná tí ń jó láàárín yín rú yín lójú , èyí tí ń ṣẹlẹ̀ sí yín fún àdánwò , bí ẹni pé ohun àjèjì ni ó ń ṣẹlẹ̀ sí yín . ” 
 Pọ́ọ̀lù náà sọ pé : “ Gbogbo àwọn tí ń ní ìfẹ́ - ọkàn láti gbé pẹ̀lú fífọkànsin Ọlọ́run ní ìbákẹ́gbẹ́ pẹ̀lú Kristi Jésù ni a ó ṣe inúnibíni sí pẹ̀lú . ” 
 Títí dòní , Sátánì ṣì ń sọ pé kì í ṣe tọkàntọkàn làwọn Ẹlẹ́rìí Jèhófà fi ń sin Ọlọ́run , àní gẹ́gẹ́ bó ṣe sọ nípa Jóòbù . 
 Bíbélì tiẹ̀ fi hàn pé ńṣe ni Sátánì túbọ̀ ń fúngun mọ́ àwọn èèyàn Ọlọ́run láwọn ọjọ́ ìkẹyìn yìí . — Ìṣípayá 12 : 9 , 17 . 
 Jóòbù Ò Lóye Ọ̀ràn Tó Wà Nílẹ̀ , Kò Tún Rí Ìmọ̀ràn Rere Gbà 
 Kí lohun tí Jóòbù ò mọ̀ ? 
 Ohun kan wà tí Jóòbù ò mọ̀ àmọ́ tó yẹ káwa ti mọ̀ . 
 Ohun náà ni pé Jóòbù ò mọ ìdí tí gbogbo ìṣòro wọ̀nyẹn fi dé bá òun . 
 Ó sọ pé , “ Jèhófà fúnra rẹ̀ ti fi fúnni , Jèhófà fúnra rẹ̀ sì ti gbà lọ . ” 
 Bẹ́ẹ̀ kẹ̀ , ọ̀rọ̀ ò rí bẹ́ẹ̀ . 
 Ó ṣeé ṣe kó jẹ́ pé ńṣe ni Sátánì mọ̀ọ́mọ̀ fẹ́ jẹ́ kí Jóòbù rò pé Ọlọ́run ló fa ìpọ́njú tó dé bá a . 
 Sọ bí ìṣòro tó dé bá Jóòbù ṣe rí lára rẹ̀ . 
 Ìrẹ̀wẹ̀sì ńlá dé bá Jóòbù , àmọ́ kò bú Ọlọ́run bí ìyàwó rẹ̀ ṣe sọ pé kó ṣe . 
 Jóòbù sọ lọ́kàn ara rẹ̀ pé nǹkan dára fáwọn ẹni burúkú ju òun lọ . 
 Ńṣe ni yóò máa rò ó pé : ‘ Kí nìdí tí Ọlọ́run fi ń fìyà jẹ mí ? ’ 
 Àwọn ìgbà míì tiẹ̀ wà tó wò ó pé ó sàn kóun kú . 
 Ó sọ pé : “ Ì bá ṣe pé ìwọ yóò fi mí pa mọ́ sínú Ṣìọ́ọ̀lù , pé ìwọ yóò pa mí mọ́ ní ìkọ̀kọ̀ títí ìbínú rẹ yóò fi yí padà ! ” — Jóòbù 14 : 13 . 
 12 , 13 . 
 Àkóbá wo ni ọ̀rọ̀ táwọn ọ̀rẹ́ Jóòbù mẹ́tẹ̀ẹ̀ta sọ ṣe fún Jóòbù ? 
 Àwọn ọ̀rẹ́ Jóòbù mẹ́ta kan wá sọ́dọ̀ rẹ̀ , wọ́n láwọn wá “ bá a kẹ́dùn , kí wọ́n sì tù ú nínú . ” 
 Àmọ́ , “ olùtùnú tí ń dani láàmú ” ni wọ́n jẹ́ . 
 Ó ṣeé ṣe kí àwọn kan tí Jóòbù lè sọ ẹ̀dùn ọkàn rẹ̀ fún ti wá tù ú nínú , àmọ́ ńṣe làwọn ọ̀rẹ́ rẹ̀ mẹ́ta yìí tún dá kún ìṣòro rẹ̀ , wọ́n mú kí ẹ̀dùn ọkàn rẹ̀ pọ̀ sí i . — Jóòbù 19 : 2 ; 26 : 2 . 
 Jóòbù á ti máa bi ara rẹ̀ pé : ‘ Kí ló dé tó fi jẹ́ pé èmi nirú nǹkan báyìí wá ṣẹlẹ̀ sí ? 
 Kí lẹ̀ṣẹ̀ mi tí gbogbo ìṣòro yìí fi dé bá mi ? ’ 
 Ohun táwọn ọ̀rẹ́ rẹ̀ sọ pé ó fa ìṣòro rẹ̀ kọ́ ló fà á . 
 Wọ́n ní àfọwọ́fà rẹ̀ ni , pé ìyà ẹ̀ṣẹ̀ ńlá tó dá ló ń jẹ . 
 Élífásì béèrè pé : “ Ta ni aláìmọwọ́ - mẹsẹ̀ tí ó ṣègbé rí ? . . . 
 Gẹ́gẹ́ bí ohun tí mo rí , àwọn tí ń hùmọ̀ ohun tí ń ṣeni lọ́ṣẹ́ àti àwọn tí ń fúnrúgbìn ìjàngbọ̀n , àwọn fúnra wọn ni yóò ká a . ” — Jóòbù 4 : 7 , 8 . 
 Tẹ́nì kan bá níṣòro , kí nìdí tí kò fi yẹ ká yára gbà pé ẹ̀ṣẹ̀ rẹ̀ ló fà á ? 
 Lóòótọ́ , téèyàn bá fúnrúgbìn nípa ti ara tí kì í ṣe nípa ti ẹ̀mí , èèyàn lè ko ìṣòro . 
 Àmọ́ , nínú ètò àwọn nǹkan tá a wà yìí , ìṣòro lè dé báni yálà ìwà rere lèèyàn ń hù tàbí ìwà búburú . 
 Yàtọ̀ síyẹn , irọ́ gbuu ni pé àwọn aláìmọwọ́ - mẹsẹ̀ kì í níṣòro kankan . 
 Jésù Kristi tó jẹ́ “ aláìlẹ́gbin , tí a yà sọ́tọ̀ kúrò láàárín àwọn ẹlẹ́ṣẹ̀ , ” kú ikú oró lórí òpó igi , wọ́n sì pa àpọ́sítélì Jákọ́bù nítorí ìgbàgbọ́ rẹ̀ . 
 Èrò òdì tí Élífásì àtàwọn méjì tó kù ní yìí ló mú kí Jóòbù bẹ̀rẹ̀ sí í jà fún orúkọ rere tó ní , òun ló sì mú kó máa rin kinkin mọ́ ọn pé aláìmọwọ́ - mẹsẹ̀ lòun . 
 Ó sì tún lè jẹ́ pé ẹ̀sùn táwọn ọ̀rẹ́ Jóòbù fi kàn án pé ẹ̀ṣẹ̀ tó dá ló kó o síyọnu ló mú kí Jóòbù rò pé Ọlọ́run ṣàìdáa sóun . — Jóòbù 34 : 5 ; 35 : 2 . 
 Bá A Ṣe Lè Rí Ìrànlọ́wọ́ Nígbà Ìṣòro 
 Irú èrò wo ló máa ràn wá lọ́wọ́ nígbà ìṣòro ? 
 Ǹjẹ́ ẹ̀kọ́ kankan wà tá a lè rí kọ́ lára Jóòbù ? 
 Ẹnì kan lè máa wò ó pé kò yẹ kó jẹ́ òun ni àjálù , àìsàn , tàbí inúnibíni máa dé bá . 
 Ó lè jọ pé púpọ̀ lára àwọn ìṣòro wọ̀nyí kì í ta bá àwọn kan . 
 Àmọ́ , nígbà míì , á dára ká bi ara wa láwọn ìbéèrè pàtàkì wọ̀nyí : ‘ Ǹjẹ́ ìfẹ́ tí mo ní sí Ọlọ́run yóò mú kí n máa sìn ín láìka ìṣòro èyíkéyìí sí ? 
 Ǹjẹ́ ó máa ń wù mí láti ṣe ohun táá jẹ́ kí Jèhófà lè “ fún ẹni tí ń ṣáátá rẹ̀ lésì ? ” ’ 
 A kò gbọ́dọ̀ jẹ́ kí ọ̀rọ̀kọ́rọ̀ táwọn kan ń sọ mú ká máa rò pé bóyá ni Baba wa ọ̀run máa ràn wá lọ́wọ́ . 
 Nígbà kan , arábìnrin olóòótọ́ kan tó ṣàìsàn líle fún ọ̀pọ̀ ọdún sọ pé : “ Mo mọ̀ pé bí Jèhófà bá fàyè gba ohunkóhun kó ṣẹlẹ̀ sí mi , màá lè fara dà á . 
 Mo mọ̀ dájú pé Jèhófà máa fún mi lókun láti fara dà á . 
 Kò já mi kulẹ̀ rí . ” 
 Báwo ni Ọ̀rọ̀ Ọlọ́run ṣe lè ṣèrànwọ́ fáwọn tó ní ìṣòro tó le koko ? 
 Ohun kan wà tá a mọ̀ nípa ọgbọ́n àrékérekè tí Sátánì máa ń lò àmọ́ tí Jóòbù ò mọ̀ . 
 Bíbélì sọ pé : “ Àwa kò ṣe aláìmọ àwọn ète - ọkàn rẹ̀ , ” tàbí ọgbọ́n àyínìke rẹ̀ . 
 Yàtọ̀ síyẹn , a tún ní àwọn ohun tó lè jẹ́ ká di ọlọgbọ́n . 
 Nínú Bíbélì , a lè rí ìtàn àwọn ọkùnrin àti obìnrin olóòótọ́ tí wọ́n fara da onírúurú ìṣòro . 
 Àpọ́sítélì Pọ́ọ̀lù tó jìyà ju ọ̀pọ̀ Kristẹni lọ kọ̀wé pé : “ Gbogbo ohun tí a ti kọ ní ìgbà ìṣáájú ni a kọ fún ìtọ́ni wa , pé nípasẹ̀ ìfaradà wa àti nípasẹ̀ ìtùnú láti inú Ìwé Mímọ́ , kí a lè ní ìrètí . ” 
 Ẹlẹ́rìí kan nílẹ̀ Yúróòpù tí wọ́n fi sẹ́wọ̀n nítorí ìgbàgbọ́ rẹ̀ nígbà Ogun Àgbáyé Kejì fi oúnjẹ rẹ̀ ọjọ́ mẹ́ta ṣe pàṣípààrọ̀ nítorí Bíbélì . 
 Ó sọ pé : “ Ọ̀pọ̀ èrè ni mo jẹ bí mo ṣe fi oúnjẹ mi ṣe pàṣípààrọ̀ nítorí Bíbélì ! 
 Bí ebi tilẹ̀ pa mí nígbà yẹn , mo rí oúnjẹ tẹ̀mí tó fún èmi àtàwọn míì lókun ní gbogbo àkókò ìṣòro yẹn . 
 Bíbélì ọ̀hún ṣì wà lọ́wọ́ mi títí dòní . ” 
 Àwọn ohun wo ni Ọlọ́run pèsè tó máa ràn wá lọ́wọ́ ká lè fara da ìṣòro ? 
 Yàtọ̀ sí ìtùnú tá à ń rí látinú Ìwé Mímọ́ , a tún ní ọ̀pọ̀ ìwé ìkẹ́kọ̀ọ́ Bíbélì tó ń fún wa ní ìtọ́sọ́nà tó jíire nípa bá a ṣe lè borí ìṣòro . 
 Tó o bá wo ìwé atọ́ka Watch Tower Publications Index , ó ṣeé ṣe kó o rí ìrírí olùjọsìn Jèhófà kan tó ti ní irú ìṣòro tó o ní . 
 Ohun mìíràn tó tún lè ràn ọ́ lọ́wọ́ ni pé kó o fi ọ̀rọ̀ rẹ lọ àwọn alàgbà tó ní ẹ̀mí ìfọ̀rọ̀rora - ẹni - wò tàbí àwọn Ẹlẹ́rìí mìíràn tí wọ́n dàgbà dénú . 
 Èyí tó ṣe pàtàkì jù lọ ni àdúrà gbígbà , òun ló máa jẹ́ kó o rí ìrànlọ́wọ́ Jèhófà àti ẹ̀mí mímọ́ rẹ̀ . 
 Kí ló mú kí Pọ́ọ̀lù lè fara da “ àbàrá ” tí Sátánì ń gbá a ? 
 Ohun náà ni pé ó gbára lé agbára Ọlọ́run . 
 Pọ́ọ̀lù kọ̀wé pé : “ Mo ní okun fún ohun gbogbo nípasẹ̀ agbára ìtóye ẹni tí ń fi agbára fún mi . ” — Fílípì 4 : 13 . 
 Báwo làwọn arákùnrin àti arábìnrin wa ṣe lè fún wa lókun ? 
 O lè wá rí i báyìí pé ìrànlọ́wọ́ ń bẹ , má sì ṣaláì wá a . 
 Ìwé Òwe sọ pé : “ Ìwọ ha ti jẹ́ kí ìrẹ̀wẹ̀sì bá ọ ní ọjọ́ wàhálà bí ? 
 Agbára rẹ yóò kéré jọjọ . ” 
 Gẹ́gẹ́ bí ikán ṣe lè jẹ ilé tí wọ́n bá fi igi kọ́ kí ilé ọ̀hún sì wó lulẹ̀ , bẹ́ẹ̀ ni ìrẹ̀wẹ̀sì ṣe lè sọ àwa Kristẹni dẹni tí kò lágbára láti dúró gbọn - in nínú ìgbàgbọ́ . 
 Kí èyí má bàa ṣẹlẹ̀ sí wa , Jèhófà máa ń lo àwọn ìránṣẹ́ Ọlọ́run bíi tiwa láti ràn wá lọ́wọ́ . 
 Lọ́jọ́ tí wọ́n wá mú Jésù , áńgẹ́lì kan yọ sí i , ó sì fún un lókun . 
 Nígbà tí wọ́n ń mú Pọ́ọ̀lù lọ sí Róòmù gẹ́gẹ́ bí ẹlẹ́wọ̀n , tó sì pàdé àwọn ará ní Ibi Ọjà Ápíọ́sì àti Ilé Èrò Mẹ́ta , ó “ dúpẹ́ lọ́wọ́ Ọlọ́run , ó sì mọ́kànle . ” 
 Títí dòní yìí , arábìnrin ọmọ ilẹ̀ Jámánì kan ṣì máa ń rántí bí àwọn ará ṣe ràn án lọ́wọ́ nígbà tó dé àgọ́ ìṣẹ́niníṣẹ̀ẹ́ tó wà nílùú Ravensbrück . 
 Ọ̀dọ́ ni arábìnrin yìí lásìkò yẹn , ẹ̀rù sì ń bà á gan - an . 
 Ó ní : “ Arábìnrin kan wá mi kàn lẹ́sẹ̀kẹsẹ̀ , ó sì kí mi tọ̀yàyàtọ̀yàyà . 
 Arábìnrin mìíràn tọ́jú mi , ó ń ṣe bí ìyá fún mi , ó ń ràn mí lọ́wọ́ nípa tẹ̀mí . ” 
 “ Jẹ́ Olùṣòtítọ́ ” 
 Kí ló ran Jóòbù lọ́wọ́ tí Sátánì ò fi rí i mú ? 
 Jèhófà sọ pé Jóòbù jẹ́ ẹnì kan tó “ di ìwà títọ́ rẹ̀ mú ṣinṣin . ” 
 Bí ìrẹ̀wẹ̀sì tiẹ̀ bá Jóòbù tí kò sì mọ ìdí tóun fi ń jìyà , síbẹ̀ ó jẹ́ adúróṣinṣin sí Ọlọ́run . 
 Jóòbù pinnu pé òun ò ní fi Ọlọ́run sílẹ̀ . 
 Ó sọ pé : “ Títí èmi yóò fi gbẹ́mìí mì , èmi kì yóò mú ìwà títọ́ mi kúrò lọ́dọ̀ mi ! ” — Jóòbù 27 : 5 . 
 Kí nìdí tí ìfaradà fi ṣe pàtàkì ? 
 Táwa náà bá ṣe irú ìpinnu yẹn , a óò lè pa ìwà títọ́ wa mọ́ nínú ipòkípò tá a bá wà , yálà a wà nínú ìṣòro ńlá , ohun kan ń dán ìgbàgbọ́ wa wò tàbí wọ́n ń ṣàtakò sí wa . 
 Jésù sọ fún ìjọ tó wà ní Símínà pé : “ Má fòyà àwọn ohun tí ìwọ máa tó jìyà rẹ̀ . 
 Wò ó ! 
 Èṣù yóò máa bá a nìṣó ní sísọ àwọn kan nínú yín sí ẹ̀wọ̀n kí a lè dán yín wò ní kíkún , kí ẹ sì lè ní ìpọ́njú [ ìdààmú , ẹ̀dùn ọkàn tàbí ìnilára ] fún ọjọ́ mẹ́wàá . 
 Jẹ́ olùṣòtítọ́ àní títí dé ikú , dájúdájú , èmi yóò sì fún ọ ní adé ìyè . ” — Ìṣípayá 2 : 10 . 
 21 , 22 . 
 Nígbà tá a bá wà nínú ìṣòro , kí lohun tó lè tù wá nínú ? 
 Nínú ayé tí Sátánì ń ṣàkóso yìí , kò sí bí a ò ṣe ní rí ohun táá dán ìfaradà àti ìwà títọ́ wa wò . 
 Àmọ́ , Jésù fi wá lọ́kàn balẹ̀ pé bá a ṣe ń retí ìpọ́njú tó máa dé lọ́jọ́ iwájú , kò yẹ kí ẹ̀rù bà wá . 
 Ohun tó ṣe pàtàkì ni pé ká jẹ́ olóòótọ́ . 
 Pọ́ọ̀lù sọ pé : “ Ìpọ́njú náà . . . jẹ́ fún ìgbà díẹ̀ , ” àmọ́ “ ògo , ” ìyẹn èrè tí Jèhófà ṣèlérí fún wa ‘ tayọ síwájú àti síwájú sí i , ó sì jẹ́ àìnípẹ̀kun . ’ 
 Kódà , ìgbà díẹ̀ ni Jóòbù fi wà nínú ìpọ́njú tá a bá fi èyí wé ọ̀pọ̀ ọdún aláyọ̀ tó lò láyé kí ìṣòro tó dé bá a àtèyí tó lò lẹ́yìn ìyẹn . — Jóòbù 42 : 16 . 
 Síbẹ̀ , àwọn ìgbà kan lè wà nígbèésí ayé wa tó máa dà bíi pé ìṣòro wa ò lópin táá sì jọ pé a ò lè fara dà á mọ́ . 
 Nínú àpilẹ̀kọ tó kàn , a óò jíròrò àwọn ẹ̀kọ́ mìíràn tí ohun tó ṣẹlẹ̀ sí Jóòbù lè kọ́ wa nípa bá a ṣe lè lẹ́mìí ìfaradà . 
 A óò tún jíròrò àwọn ọ̀nà míì tá a lè gbà fún àwọn mìíràn tó wà nínú ìṣòro lókun . 
 Báwo Lo Ṣe Máa Dáhùn ? 
 • Ọ̀ràn wo ni Sátánì dá sílẹ̀ nípa ìwà títọ́ Jóòbù ? 
 • Tá a bá níṣòro , kí nìdí tí kò fi yẹ kó yà wá lẹ́nu ? 
 • Báwo ni Jèhófà ṣe ń ràn wá lọ́wọ́ láti máa fara dà á ? 
 [ Àwọn àwòrán tó wà ní ojú ìwé 23 ] 
 Ṣíṣe ìwádìí nínú ìwé ìkẹ́kọ̀ọ́ , fífi ọ̀rọ̀ lọ àwọn Kristẹni tó dàgbà dénú , àti àdúrà gbígbà lè ràn wá lọ́wọ́ láti fara da ìṣòro 
 Ẹ Máa Fi Ìfẹ́ Àti Ọ̀wọ̀ Hàn Fún Ara Yín Nípa Kíkó Ahọ́n Yín Níjàánu 
 “ Kí olúkúlùkù yín lẹ́nì kọ̀ọ̀kan máa nífẹ̀ẹ́ aya rẹ̀ bẹ́ẹ̀ gẹ́gẹ́ bí ó ṣe nífẹ̀ẹ́ ara rẹ̀ ; ní ọwọ́ kejì ẹ̀wẹ̀ , kí aya ní ọ̀wọ̀ jíjinlẹ̀ fún ọkọ rẹ̀ . ” — ÉFÉSÙ 5 : 33 . 
 1 , 2 . 
 Ìbéèrè pàtàkì wo ló yẹ kí gbogbo àwọn tó bá ti ṣègbéyàwó bi ara wọn , kí sì nìdí rẹ̀ ? 
 KÁ NÍ wọ́n fi ẹ̀bùn kan tí wọ́n dì sínú ohun kan ránṣẹ́ sí ọ , tí wọ́n sì kọ ọ́ sára rẹ̀ pé : “ Ohun Ẹlẹgẹ́ Ni O . ” 
 Báwo lo ṣe máa ṣe ẹ̀bùn ọ̀hún ? 
 Ó dájú pé ńṣe lo máa rọra gbé e nítorí o ò ní fẹ́ kí nǹkan kan ṣe é . 
 Ǹjẹ́ irú ọwọ́ bẹ́ẹ̀ kọ́ ló yẹ kó o fi mú ìgbéyàwó tó jẹ́ ẹ̀bùn ? 
 Opó ọmọ Ísírẹ́lì kan tó ń jẹ́ Náómì sọ fáwọn obìnrin méjì kan tórúkọ wọn ń jẹ́ Ópà àti Rúùtù pé : “ Kí Jèhófà fún yín ní ẹ̀bùn , kí ẹ sì rí ibi ìsinmi , olúkúlùkù ní ilé ọkọ rẹ̀ . ” 
 Nígbà tí Bíbélì ń sọ̀rọ̀ nípa aya rere , ó sọ pé : “ Ogún láti ọ̀dọ̀ àwọn baba ni ilé àti ọlà , ṣùgbọ́n láti ọ̀dọ̀ Jèhófà ni aya olóye ti wá . ” 
 Tó o bá ti ṣègbéyàwó , ó yẹ kó o wo ọkọ tàbí aya rẹ gẹ́gẹ́ bí ẹ̀bùn látọ̀dọ̀ Ọlọ́run . 
 Irú ọwọ́ wo lo fi ń mú ẹ̀bùn tí Ọlọ́run fún ọ yìí ? 
 Ìmọ̀ràn Pọ́ọ̀lù wo ló yẹ káwọn ọkọ àtàwọn aya máa tẹ̀ lé ? 
 Nínú ìwé tí àpọ́sítélì Pọ́ọ̀lù kọ sáwọn Kristẹni ọ̀rúndún kìíní , ó ní : “ Kí olúkúlùkù yín lẹ́nì kọ̀ọ̀kan máa nífẹ̀ẹ́ aya rẹ̀ bẹ́ẹ̀ gẹ́gẹ́ bí ó ṣe nífẹ̀ẹ́ ara rẹ̀ ; ní ọwọ́ kejì ẹ̀wẹ̀ , kí aya ní ọ̀wọ̀ jíjinlẹ̀ fún ọkọ rẹ̀ . ” 
 Ẹ jẹ́ ká wo bí àwọn ọkọ àtàwọn aya ṣe lè fi ìmọ̀ràn yìí sílò tó bá dọ̀rọ̀ bí wọ́n ṣe máa lo ahọ́n wọn . 
 Ṣọ́ra fún “ Ohun Ewèlè Tí Ń Ṣeni Léṣe ” 
 Báwo ni ahọ́n ṣe jẹ́ ohun tó lè ṣe rere tó sì lè ṣe ibi ? 
 Jákọ́bù tó jẹ́ ọ̀kan lára àwọn tó kọ Bíbélì sọ pé ahọ́n jẹ́ “ ohun ewèlè tí ń ṣeni léṣe ” tó “ kún fún panipani májèlé . ” 
 Jákọ́bù mọ̀ dájú pé téèyàn ò bá kó ahọ́n rẹ̀ níjàánu , ó lè ba nǹkan jẹ́ . 
 Láìsí àní - àní , Jákọ́bù mọ òwe Bíbélì náà tó fi ọ̀rọ̀ téèyàn sọ láìronú wé “ ìgúnni idà . ” 
 Ṣùgbọ́n , òwe yẹn kan náà sọ pé “ ahọ́n ọlọ́gbọ́n jẹ́ ìmúniláradá . ” 
 Èyí fi hàn kedere pé ọ̀rọ̀ lágbára . 
 Ó lè gúnni bí idà , ó sì lè gbéni ró . 
 Ibo ni ọ̀rọ̀ rẹ máa ń bọ́ sí lára ọkọ tàbí aya rẹ ? 
 Tí ìwọ ọkọ bá bi aya rẹ ní ìbéèrè yẹn , tí ìwọ aya sì bi ọkọ rẹ , kí ló máa sọ ? 
 5 , 6 . 
 Kí làwọn nǹkan tó mú kó nira fáwọn kan láti kó ahọ́n wọn níjàánu ? 
 Tó bá ṣẹlẹ̀ pé ó ti mọ́ ọ lára láti máa sọ kòbákùngbé ọ̀rọ̀ sí ọkọ tàbí aya rẹ , o ṣì lè ṣàtúnṣe . 
 Àmọ́ , o ní láti sapá gidigidi kí èyí tó lè ṣeé ṣe . 
 Kí nìdí tó fi rí bẹ́ẹ̀ ? 
 Ìdí kan ni pé , àìpé ara yóò fẹ́ máa lò ẹ́ . 
 Ẹ̀ṣẹ̀ àjogúnbá ló fà á téèyàn fi ń ro èròkérò nípa ẹlòmíì , téèyàn sì fi ń sọ̀rọ̀ tí kò dáa sí ẹlòmíì . 
 Jákọ́bù sọ pé : “ Bí ẹnì kan kò bá kọsẹ̀ nínú ọ̀rọ̀ , ẹni yìí jẹ́ ènìyàn pípé , tí ó lè kó gbogbo ara rẹ̀ pẹ̀lú níjàánu . ” — Jákọ́bù 3 : 2 . 
 Yàtọ̀ sí jíjẹ́ tá a jẹ́ ẹ̀dá aláìpé , ìdílé téèyàn ti dàgbà tún lè jẹ́ kó nira fúnni láti kó ahọ́n ẹni níjàánu . 
 Àwọn kan wà tó jẹ́ pé àwọn òbí wọn jẹ́ ‘ aláìṣeé bá ṣe àdéhùn kankan , aláìní ìkóra - ẹni - níjàánu àti òǹrorò . ’ 
 Ìyẹn ló fi jẹ́ pé irú ìwà báwọ̀nyí làwọn ọmọ tí wọ́n bí sírú ìdílé bẹ́ẹ̀ sábà máa ń hù nígbà tí wọ́n bá dàgbà . 
 Àmọ́ ṣá o , a ò gbọ́dọ̀ tìtorí pé a jẹ́ aláìpé tàbí torí pé a ò rẹ́ni tọ́ wa dáadáa ká wá máa sọ kòbákùngbé ọ̀rọ̀ sí ọkọ tàbí aya wa . 
 Ṣùgbọ́n , mímọ̀ tá a bá mọ àwọn nǹkan wọ̀nyí á jẹ́ ká lè mọ ìdí tó fi nira gan - an fáwọn kan láti kó ahọ́n wọn níjàánu kí wọ́n má máa sọ kòbákùngbé ọ̀rọ̀ . 
 ‘ Ẹ Mú Ìsọ̀rọ̀ Ẹni Lẹ́yìn Kúrò ’ 
 Kí ni Pétérù ní lọ́kàn nígbà tó gba àwọn Kristẹni nímọ̀ràn pé kí wọ́n ‘ mú gbogbo onírúurú ìsọ̀rọ̀ ẹni lẹ́yìn kúrò ’ ? 
 Ohun yòówù tí ì báà ṣẹlẹ̀ , tẹ́nì kan bá ń sọ kòbákùngbé ọ̀rọ̀ sí ọkọ tàbí aya rẹ̀ , èyí lè fi hàn pé onítọ̀hún ò nífẹ̀ẹ́ ọkọ tàbí aya rẹ̀ kò sì bọ̀wọ̀ fún un . 
 Ìdí rèé tí Pétérù fi gba àwọn Kristẹni nímọ̀ràn pé kí wọ́n ‘ mú gbogbo onírúurú ìsọ̀rọ̀ ẹni lẹ́yìn kúrò . ’ 
 Ọ̀rọ̀ Gíríìkì tá a tú sí “ ìsọ̀rọ̀ ẹni lẹ́yìn ” túmọ̀ sí “ ọ̀rọ̀ èébú . ” 
 Ọ̀rọ̀ náà sì jẹ mọ́ ‘ sísọ òkò ọ̀rọ̀ luni . ’ 
 Àbẹ́ ò rí nǹkan , ohun tí ahọ́n téèyàn ò bá kó níjàánu máa ń ṣe nìyẹn ! 
 8 , 9 . 
 Kí ló lè jẹ́ àbájáde ọ̀rọ̀ èébú , kí sì nìdí tí kò fi yẹ kí ọkọ àti aya máa sọ̀rọ̀ èébú síra wọn ? 
 Ọ̀rọ̀ èébú lè dà bí nǹkan kékeré lójú ẹni , àmọ́ ronú nípa ohun tó máa ṣẹlẹ̀ bí ẹnì kan bá ń bú ọkọ tàbí aya rẹ̀ . 
 Téèyàn bá ń pe ọkọ tàbí aya ẹ̀ ní ọ̀dẹ̀ , ọ̀lẹ tàbí onímọtara - ẹni - nìkan , ohun téèyàn ń fìyẹn sọ ni pé irú ẹni tí ọkọ tàbí aya òun jẹ́ gan - an nìyẹn . 
 Bẹ́ẹ̀ kẹ̀ , ìwọ̀sí gbáà ni irú àwọn ọ̀rọ̀ bẹ́ẹ̀ jẹ́ ! 
 Kò dáa rárá kéèyàn máa sọ irú ọ̀rọ̀ bẹ́ẹ̀ sí ọkọ tàbí aya ẹni . 
 Àwọn ọ̀rọ̀ tó ń fẹ kùdìẹ̀ - kudiẹ ẹnì kejì lójú ńkọ́ ? 
 Ǹjẹ́ kì í ṣe àbùmọ́ téèyàn bá ń lo àwọn gbólóhùn bíi “ O ò kì í ṣe nǹkan lákòókò láyé yìí ” tàbí “ O ò tíì tẹ́tí gbọ́rọ̀ mi rí ” ? 
 Kò sẹ́ni tí wọ́n sọ irú ọ̀rọ̀ bẹ́ẹ̀ sí tí ò ní fẹ́ gbèjà ara rẹ̀ pé bẹ́ẹ̀ kọ́ lọ̀rọ̀ rí . 
 Tó bá sì wá fèsì , ọ̀rọ̀ ọ̀hún lè di ariwo . — Jákọ́bù 3 : 5 . 
 Tí ọkọ àti aya bá ń fi èébú sí ọ̀rọ̀ tí wọ́n máa ń sọ síra wọn , àjọṣe wọn ò ní dán mọ́rán , èyí sì lè ṣàkóbá tó pọ̀ . 
 Ìwé Òwe 25 : 24 sọ pé : “ Ó sàn láti máa gbé lórí igun òrùlé ju láti máa gbé pẹ̀lú aya alásọ̀ , bí ó tilẹ̀ jẹ́ nínú ilé kan náà . ” 
 Bọ́rọ̀ ṣe máa rí náà nìyẹn tí ọkọ bá jẹ́ alásọ̀ . 
 Ní kẹ̀rẹ̀kẹ̀rẹ̀ , kòbákùngbé ọ̀rọ̀ tí ọkọ ń sọ sí aya tàbí tí aya ń sọ sí ọkọ kò ní jẹ́ kí àárín wọn gún mọ́ , ó tiẹ̀ lè mú kí ọ̀kan lára wọn máa ronú pé ọkọ tàbí aya òun kò fẹ́ràn òun àti pé òun ò tiẹ̀ yẹ lẹ́ni táwọn èèyàn ń fẹ́ràn . 
 Ẹ lè wá rí i báyìí pé ó ṣe pàtàkì kí ọkọ àti aya máa kó ahọ́n wọn níjàánu . 
 Àmọ́ , báwo ni wọ́n ṣe lè ṣe èyí ? 
 Ẹ ‘ Kó Ahọ́n Yín Níjàánu ’ 
 Kí nìdí tó fi ṣe pàtàkì pé ká kó ahọ́n wa níjàánu ? 
 Jákọ́bù 3 : 8 sọ pé : “ Ahọ́n , kò sí ẹnì kan nínú aráyé tí ó lè rọ̀ ọ́ lójú . ” 
 Síbẹ̀ náà , gẹ́gẹ́ bí ẹni tó ń gẹṣin ṣe máa ń fi ìjánu sẹ́nu ẹṣin láti fi darí rẹ̀ bẹ́ẹ̀ ló ṣe yẹ ká sa gbogbo ipá wa láti kó ahọ́n wa níjàánu . 
 Bíbélì sọ pé : “ Bí ọkùnrin èyíkéyìí lójú ara rẹ̀ bá dà bí olùjọsìn ní irú ọ̀nà kan , síbẹ̀ tí kò kó ahọ́n rẹ̀ níjàánu , ṣùgbọ́n tí ó ń bá a lọ ní títan ọkàn - àyà ara rẹ̀ jẹ , ọ̀nà ìjọsìn ọkùnrin yìí jẹ́ ìmúlẹ̀mófo . ” 
 Ọ̀rọ̀ Bíbélì yìí fi hàn pé o ò gbọ́dọ̀ fojú kékeré wo ọ̀nà tó o gbà ń lo ahọ́n rẹ . 
 Kì í ṣe àjọṣe ìwọ àti ọkọ tàbí aya rẹ nìkan ló máa ṣàkóbá fún , ó tún lè ṣàkóbá fún àjọṣe rẹ pẹ̀lú Jèhófà Ọlọ́run . — 1 Pétérù 3 : 7 . 
 Kí ni ọkọ àti aya lè ṣe tí èdèkòyédè tó bá wáyé kò fi ní di ńlá ? 
 Ó bọ́gbọ́n mu pé kó o kíyè sí bó o ṣe máa ń bá ọkọ tàbí aya rẹ sọ̀rọ̀ . 
 Tí èdèkòyédè bá wáyé láàárín yín , ẹ fi sùúrù yanjú ẹ̀ . 
 Wo ohun kan tó ṣẹlẹ̀ láàárín Ísákì àti Rèbékà aya rẹ̀ gẹ́gẹ́ bí Jẹ́nẹ́sísì 27 : 46 sí 28 : 4 ṣe sọ . 
 “ Rèbékà ń wí ṣáá fún Ísákì pé : ‘ Mo ti wá fi tẹ̀gàntẹ̀gàn kórìíra ìgbésí ayé tèmi yìí nítorí àwọn ọmọbìnrin Hétì . 
 Bí Jékọ́bù bá lọ mú aya nínú àwọn ọmọbìnrin Hétì bí ìwọ̀nyí nínú àwọn ọmọbìnrin ilẹ̀ yìí , ire wo ni ìgbésí ayé jẹ́ fún mi ? ’ ” 
 Kò sóhun tó fi hàn pé Ísákì gbaná jẹ nítorí ọ̀rọ̀ tí aya rẹ̀ sọ yìí . 
 Dípò ìyẹn , ńṣe ló rán Jákọ́bù ọmọ wọn lọ sọ́nà jíjìn kó lè lọ wá ìyàwó tó jẹ́ olùbẹ̀rù Ọlọ́run tí kò ní kó ẹ̀dùn ọkàn bá Rèbékà . 
 Ká sọ pé èdèkòyédè wáyé láàárín ọkọ àti aya ńkọ́ ? 
 Ohun kan tí ò ní jẹ́ kí ọ̀rọ̀ tí kò tó nǹkan di ńlá ni pé dípò tí wọ́n á fi máa dá ara wọn lẹ́bi , ńṣe ló yẹ kí wọ́n wá bí wọ́n ṣe máa yanjú ohun tó fa ìṣòro ọ̀hún . 
 Bí àpẹẹrẹ , dípò tí wàá fi sọ fún ọkọ tàbí aya rẹ pé , “ Mi ò kì í rójú yín nílẹ̀ ! ” 
 ohun tó máa dára kó o sọ ni pé , “ Ì bá mà dára o tá a bá lè jọ máa jókòó sọ̀rọ̀ ká sì jọ máa ṣeré . ” 
 Ohun tó fa èdèkòyédè náà ni kẹ́ ẹ jọ wá ojútùú sí , kì í ṣe pé kẹ́ ẹ máa wá sọ kòbákùngbé ọ̀rọ̀ síra yin . 
 Ẹ gbàgbé ọ̀rọ̀ èmi - ni - mo - jàre ìwọ - lo - jẹ̀bi . 
 Róòmù 14 : 19 sọ pé : “ Ẹ jẹ́ kí a máa lépa àwọn ohun tí ń yọrí sí àlàáfíà àti àwọn ohun tí ń gbéni ró fún ara wa lẹ́nì kìíní - kejì . ” 
 ‘ Ẹ Mú Ìwà Kíkorò Onínú Burúkú , Ìbínú àti Ìrunú Kúrò ’ 
 Tá a bá fẹ́ kó ahọ́n wa níjàánu , kí ló yẹ ká gbàdúrà fún , kí sì nìdí tó fi yẹ ká ṣe bẹ́ẹ̀ ? 
 Yàtọ̀ sí pé kéèyàn ṣọ́ ọ̀rọ̀ ẹnu ẹ̀ , ohun mìíràn tún wà tá a ní láti ṣe tá a bá fẹ́ kó ahọ́n wa níjàánu . 
 Ó ṣe tán , ohun tí ń bẹ lọ́kàn èèyàn lèèyàn ń sọ jáde lẹ́nu . 
 Jésù sọ pé : “ Ẹni rere a máa mú ohun rere jáde wá láti inú ìṣúra rere ọkàn - àyà rẹ̀ , ṣùgbọ́n ẹni burúkú a máa mú ohun tí í ṣe burúkú jáde wá láti inú ìṣúra burúkú rẹ̀ ; nítorí lára ọ̀pọ̀ yanturu tí ń bẹ nínú ọkàn - àyà ni ẹnu rẹ̀ ń sọ . ” 
 Nítorí náà , tó o bá fẹ́ kó ahọ́n rẹ níjàánu , o lè gba irú àdúrà tí Dáfídì gbà pé : “ Dá ọkàn - àyà mímọ́ gaara sínú mi , Ọlọ́run , kí o sì fi ẹ̀mí tuntun sínú mi , ọ̀kan tí ó fẹsẹ̀ múlẹ̀ ṣinṣin . ” — Sáàmù 51 : 10 . 
 Báwo ni ìwà kíkorò onínú burúkú , ìbínú àti ìrunú ṣe lè yọrí sí ọ̀rọ̀ èébú ? 
 Yàtọ̀ sí ìmọ̀ràn tí Pọ́ọ̀lù gba àwọn ará Éfésù pé kí wọ́n má máa sọ kòbákùngbé ọ̀rọ̀ síra wọn , ó tún ní kí wọ́n mú èrò tó lè mú kí wọ́n sọ irú ọ̀rọ̀ bẹ́ẹ̀ kúrò lọ́kàn wọn . 
 Ó ní : “ Ẹ mú gbogbo ìwà kíkorò onínú burúkú àti ìbínú àti ìrunú àti ìlọgun àti ọ̀rọ̀ èébú kúrò lọ́dọ̀ yín pa pọ̀ pẹ̀lú gbogbo ìwà búburú . ” 
 Kíyè sí i pé “ ìwà kíkorò onínú burúkú àti ìbínú àti ìrunú ” ni Pọ́ọ̀lù kọ́kọ́ mẹ́nu kàn kó tó mẹ́nu kan “ ìlọgun àti ọ̀rọ̀ èébú . ” 
 Ohun tó ń jà gùdù nínú èèyàn ló máa ń múni sọ̀rọ̀ burúkú jáde lẹ́nu . 
 Nítorí náà , bi ara rẹ pé : ‘ Ǹjẹ́ mo máa ń fi ẹnì kejì mi sínú , ǹjẹ́ inú ẹ̀ sì máa ń bí mi ? 
 Ǹjẹ́ mo máa ń “ fi ara [ mi ] fún ìhónú ” ? ’ 
 Tó bá jẹ́ pé irú èèyàn bẹ́ẹ̀ ni ọ́ , gbàdúrà sí Ọlọ́run pé kó ràn ọ́ lọ́wọ́ kó o lè fi irú ìwà bẹ́ẹ̀ sílẹ̀ kó o sì lè máa kó ara rẹ níjàánu kó má bàa di pé ò ń fa ìbínú yọ . 
 Sáàmù 4 : 4 sọ pé : “ Kí inú yín ru , ṣùgbọ́n ẹ má ṣẹ̀ . 
 Ẹ sọ ohun tí ẹ ní í sọ ní ọkàn - àyà yín , lórí ibùsùn yín , kí ẹ sì dákẹ́ jẹ́ẹ́ . ” 
 Tó o bá rí i pé inú rẹ fẹ́ máa ru tó o sì mọ̀ pé o ò ní lè kó ara rẹ níjàánu , tẹ̀ lé ìmọ̀ràn tó wà nínú ìwé Òwe 17 : 14 , tó sọ pé : “ Kí aáwọ̀ tó bẹ́ , fi ibẹ̀ sílẹ̀ . ” 
 Á dára kó o fibẹ̀ sílẹ̀ fúngbà díẹ̀ títí dìgbà tí inú rẹ á fi rọlẹ̀ . 
 Tí ọkọ àti aya bá ń ní ara wọn sínú , àkóbá wo nìyẹn lè ṣe fún wọn ? 
 Kò rọrùn láti yẹra fún ìrunú àti ìbínú , àgàgà tó bá lọ jẹ́ pé ohun tí Pọ́ọ̀lù pè ní “ ìwà kíkorò onínú burúkú ” ló fà á . 
 Àwọn ọ̀mọ̀wé kan sọ pé ọ̀rọ̀ Gíríìkì tí Pọ́ọ̀lù lò níbí yìí túmọ̀ sí “ kéèyàn bínú sí ẹlòmíràn kó má sì fẹ́ dárí ji onítọ̀hún , ” àti ‘ kéèyàn ní ẹnì kan sínú kó sì máa ka ẹ̀sùn sí i lọ́rùn . ’ 
 Nígbà míì , ọkọ àti aya lè máa bínú síra wọn , kí èyí sì máa bá a lọ fún ìgbà pípẹ́ . 
 Tí wọn ò bá yanjú ẹ̀ , ó lè yọrí sí pé kí wọ́n máa kanra mọ́ra wọn . 
 Àmọ́ , kò sí èrè kankan nínú kí ọkọ àtìyàwó máa ní ara wọn sínú . 
 Ohun tí ì báà ṣẹlẹ̀ ti ṣẹlẹ̀ ná . 
 Torí náà , tí ọkọ rẹ tàbí aya rẹ bá ṣẹ̀ ọ́ tó o sì ti dárí jì í , ńṣe ni kó o gbàgbé ọ̀rọ̀ náà . 
 Ìfẹ́ “ kì í kọ àkọsílẹ̀ ìṣeniléṣe . ” — 1 Kọ́ríńtì 13 : 4 , 5 . 
 Kí ló máa ran àwọn tó ti mọ́ lára láti máa sọ̀kò ọ̀rọ̀ luni lọ́wọ́ láti yí padà ? 
 Àmọ́ tó bá jẹ́ pé ńṣe lẹ máa ń sọ òkò ọ̀rọ̀ lura yín nínú ìdílé tó o ti dàgbà , tí ìyẹn sì ti mọ́ ọ lára ńkọ́ ? 
 O ṣì lè yí padà . 
 Ó dájú pé àwọn ohun kan wà tí wàá ti pinnu pé o ò ní jẹ́ dán wò láyé rẹ . 
 Tó bá wá dọ̀rọ̀ bó ṣe yẹ kó o lo ahọ́n rẹ ńkọ́ ? 
 Ṣé wàá lè kó ahọ́n rẹ níjàánu kó o má bàa sọ̀rọ̀ èébú ? 
 Wàá lè ṣe bẹ́ẹ̀ tó o bá tẹ̀ lé ohun tó wà nínú Éfésù 4 : 29 , tó sọ pé : “ Kí àsọjáde jíjẹrà má ti ẹnu yín jáde . ” 
 Láti lè ṣe ohun tí ẹsẹ yẹn sọ , o ní láti “ bọ́ ògbólógbòó àkópọ̀ ìwà sílẹ̀ pẹ̀lú àwọn àṣà rẹ̀ , [ kí o ] sì fi àkópọ̀ ìwà tuntun wọ ara [ rẹ ] láṣọ , èyí tí a ń sọ di tuntun nípasẹ̀ ìmọ̀ pípéye ní ìbámu pẹ̀lú àwòrán Ẹni tí ó dá a . ” — Kólósè 3 : 9 , 10 . 
 “ Ọ̀rọ̀ Ìfinúkonú ” Ṣe Pàtàkì , Ó Ṣe Kókó 
 Kí nìdí tí kò fi dára kí ẹnì kan máa bá ọkọ tàbí aya rẹ̀ yodì ? 
 Kò sí àǹfààní kankan nínú kéèyàn máa bá ọkọ tàbí aya rẹ̀ yodì , àní irú ìwà bẹ́ẹ̀ lè ba nǹkan jẹ́ . 
 Nígbà míì , tí ẹnì kan ò bá bá ọkọ tàbí aya rẹ̀ sọ̀rọ̀ ó lè máà jẹ́ pé ó mọ̀ọ́mọ̀ ṣe bẹ́ẹ̀ , ó lè jẹ́ pé ìjákulẹ̀ tàbí ìrẹ̀wẹ̀sì ló fà á . 
 Àmọ́ , tẹ́ ẹ bá ń bá ara yín yodì , ńṣe nìyẹn máa jẹ́ kí ìṣòro ọ̀hún le sí i tí kò sì ní yanjú . 
 Ìyàwó ilé kan sọ pé , “ tí èmi àti ọkọ mi bá ti bẹ̀rẹ̀ sí í bá ara wa sọ̀rọ̀ padà , a kì í sọ̀rọ̀ lọ síbi ìṣòro ọ̀hún mọ́ . ” 
 Kí ló yẹ kí àwọn tọkọtaya tó jẹ́ Kristẹni ṣe tí èdèkòyédè bá wà láàárín wọn ? 
 Tí èdèkòyédè tó wà láàárín yín ò bá yanjú , ọ̀nà kan ṣoṣo tẹ́ ẹ lè gbà yanjú ẹ̀ ni pé kí ìwọ àti ọkọ tàbí aya rẹ jọ jókòó sọ ọ̀rọ̀ náà . 
 Nígbà tẹ́ ẹ bá sì ń sọ̀rọ̀ ọ̀hún , ẹ fetí sílẹ̀ sí ara yín láìsí pé ẹnì kan ń ta ko ẹnì kejì . 
 Ìwé Òwe 15 : 22 sọ pé : “ Àwọn ìwéwèé máa ń já sí pàbó níbi tí kò bá ti sí ọ̀rọ̀ ìfinúkonú , ṣùgbọ́n àṣeparí ń bẹ nínú ògìdìgbó àwọn agbani - nímọ̀ràn . ” 
 Tó bá sì wá dà bíi pé kò ṣeé ṣe fún yín láti jọ sọ̀rọ̀ ọ̀hún , ǹjẹ́ ẹ lè fi ọ̀rọ̀ náà lọ àwọn alàgbà ìjọ ? 
 Àwọn alàgbà wọ̀nyí ní ìmọ̀ Ìwé Mímọ́ , wọ́n mọ béèyàn ṣe ń fi ìlànà Bíbélì yanjú ìṣòro . 
 Ńṣe ni wọ́n “ dà bí ibi ìfarapamọ́sí kúrò lọ́wọ́ ẹ̀fúùfù àti ibi ìlùmọ́ kúrò lọ́wọ́ ìjì òjò . ” — Aísáyà 32 : 2 . 
 O Lè Kó Ahọ́n Rẹ Níjàánu 
 Ìjàkadì wo ni Róòmù 7 : 18 - 23 sọ̀rọ̀ ẹ̀ ? 
 Kò rọrùn láti kó ahọ́n ẹni níjàánu o . 
 Bákan náà , kò rọrùn láti kó ara wa níjàánu . 
 Nígbà tí àpọ́sítélì Pọ́ọ̀lù ń sọ ohun tójú ẹ̀ rí lórí ọ̀rọ̀ kíkó ara ẹni níjàánu , ó ní : “ Mo mọ̀ pé nínú mi , èyíinì ni , nínú ẹran ara mi , kò sí ohun rere tí ń gbé ibẹ̀ ; nítorí agbára àti - fẹ́ - ṣe wà pẹ̀lú mi , ṣùgbọ́n agbára àtiṣe ohun tí ó dára lọ́pọ̀lọpọ̀ kò sí . 
 Nítorí rere tí mo fẹ́ ni èmi kò ṣe , ṣùgbọ́n búburú tí èmi kò fẹ́ ni èmi fi ń ṣe ìwà hù . 
 Wàyí o , bí ó bá jẹ́ pé ohun tí èmi kò fẹ́ ni èmi ń ṣe , ẹni tí ń ṣe é kì í ṣe èmi mọ́ , bí kò ṣe ẹ̀ṣẹ̀ tí ń gbé inú mi . ” 
 Nítorí “ òfin ẹ̀ṣẹ̀ tí ó wà nínú àwọn ẹ̀yà ara [ wa ] ” la ṣe ń ṣi ahọ́n wa àtàwọn ẹ̀yà ara wa mìíràn lò . 
 Àmọ́ , a ò gbọ́dọ̀ jẹ́ kó borí wa . 
 A sì lè borí rẹ̀ pẹ̀lú agbára Ọlọ́run . 
 19 , 20 . 
 Báwo ni àpẹẹrẹ Jésù ṣe lè ran àwọn tọkọtaya lọ́wọ́ láti kó ahọ́n wọn níjàánu ? 
 Níbi tí ìfẹ́ àti ọ̀wọ̀ bá wà , kò yẹ kó sí kòbákùngbé ọ̀rọ̀ àti ọ̀rọ̀ tó ń gúnni bí idà níbẹ̀ . 
 Ronú nípa àpẹẹrẹ tí Jésù Kristi fi lélẹ̀ lórí ọ̀rọ̀ yìí . 
 Jésù ò sọ kòbákùngbé ọ̀rọ̀ sáwọn ọmọlẹ́yìn rẹ̀ rí . 
 Kódà lálẹ́ ọjọ́ tí Jésù máa kú táwọn àpọ́sítélì rẹ̀ ń bára wọn jiyàn lórí ẹni tí yóò jẹ́ olórí , Ọmọ Ọlọ́run ò nà wọ́n ní pàṣán ọ̀rọ̀ . 
 Bíbélì gba àwọn ọkọ nímọ̀ràn pé : “ Ẹ̀yin ọkọ , ẹ máa bá a lọ ní nínífẹ̀ẹ́ àwọn aya yín , gan - an gẹ́gẹ́ bí Kristi pẹ̀lú ti nífẹ̀ẹ́ ìjọ , tí ó sì jọ̀wọ́ ara rẹ̀ lọ́wọ́ fún un . ” — Éfésù 5 : 25 . 
 Àmọ́ , aya ńkọ́ ? 
 Aya ní láti “ ní ọ̀wọ̀ jíjinlẹ̀ fún ọkọ rẹ̀ . ” 
 Ǹjẹ́ aya tó bá bọ̀wọ̀ fún ọkọ rẹ̀ yóò máa jágbe mọ́ ọn tàbí kó máa bú u ? 
 Rárá o . 
 Pọ́ọ̀lù kọ̀wé pé : “ Mo fẹ́ kí ẹ mọ̀ pé orí olúkúlùkù ọkùnrin ni Kristi ; ẹ̀wẹ̀ , orí obìnrin ni ọkùnrin ; ẹ̀wẹ̀ , orí Kristi ni Ọlọ́run . ” 
 Àwọn aya ní láti tẹrí ba fún ẹni tó jẹ́ orí wọn gẹ́gẹ́ bí Kristi ṣe tẹrí ba fún ẹni tó jẹ́ orí rẹ̀ . 
 Òótọ́ ni pé kò sí ẹ̀dá aláìpé tó lè ṣe bíi Jésù gẹ́lẹ́ , àmọ́ táwọn ọkọ àtàwọn aya bá gbìyànjú láti máa “ tẹ̀ lé àwọn ìṣísẹ̀ [ Jésù ] pẹ́kípẹ́kí , ” wọ́n á lè kó ahọ́n wọn níjàánu . — 1 Pétérù 2 : 21 . 
 Ẹ̀kọ́ Wo Lo Kọ́ ? 
 • Bí ọkọ àti aya ò bá kó ahọ́n wọn níjàánu , báwo nìyẹn ṣe lè da àárín wọn rú ? 
 • Kí ló mú kó ṣòro láti kó ahọ́n ẹni níjàánu ? 
 • Kí ló máa jẹ́ ká lè kó ahọ́n wa níjàánu ? 
 • Kí ló yẹ kó o ṣe tí èdèkòyédè bá wà láàárín ìwọ àti ọkọ tàbí aya rẹ ? 
 [ Àwòrán tó wà ní ojú ìwé 24 ] 
 Àwọn alàgbà máa ń lo Bíbélì láti fi ranni lọ́wọ́ 
 Ṣé Ojú Tí Jèhófà Fi Ń wo Ohun Mímọ́ Ni Ìwọ Náà Fi Ń wò ó ? 
 “ [ Ẹ ṣọ́ra ] gidigidi . . . kí ó má bàa sí àgbèrè kankan tàbí ẹnikẹ́ni tí kò mọrírì àwọn ohun ọlọ́wọ̀ . ” — HÉBÉRÙ 12 : 15 , 16 . 
 Irú èrò tó gbòde kan wo làwọn ìránṣẹ́ Jèhófà kò ní ? 
 BÍ ỌJỌ́ ti ń gorí ọjọ́ làwọn èèyàn ayé túbọ̀ ń ṣàìka ohun mímọ́ sí . 
 Ọ̀gbẹ́ni Edgar Morin , ọmọ ilẹ̀ Faransé kan tó jẹ́ onímọ̀ nípa àjọgbé ẹ̀dá , sọ pé : “ Gbogbo ìpìlẹ̀ tí ìwà rere sinmi lé kò ṣe pàtàkì lójú àwọn èèyàn mọ́ , ìyẹn àwọn nǹkan bíi ìgbàgbọ́ nínú Ọlọ́run , ìṣẹ̀dá , ìlú ẹni , ìtàn ohun tó ti ṣẹlẹ̀ sẹ́yìn , àtàwọn ohun mìíràn tó mọ́gbọ́n dání . . . . 
 Ìwà tó wu kálukú ló ń hù . ” 
 Àwọn ọ̀rọ̀ wọ̀nyẹn fi “ ẹ̀mí ayé , ” tàbí “ ẹ̀mí tí ń ṣiṣẹ́ nísinsìnyí nínú àwọn ọmọ àìgbọ́ràn ” hàn . 
 Àwọn tí wọ́n ti ya ara wọn sí mímọ́ fún Jèhófà tí wọ́n sì ń fi ìfẹ́ tẹrí bá fún un gẹ́gẹ́ bí Ọba Aláṣẹ kì í ní irú ẹ̀mí tí kò fi ọ̀wọ̀ hàn yìí . 
 Kàkà bẹ́ẹ̀ , àwọn ìránṣẹ́ Ọlọ́run mọ̀ pé ìjẹ́mímọ́ kó ipa pàtàkì nínú ìjọsìn wọn sí Jèhófà . 
 Àwọn ohun wo ló yẹ ká kà sí mímọ́ nínú ìgbésí ayé wa ? 
 Nínú àpilẹ̀kọ́ yìí , a óò jíròrò ohun márùn - ún tó jẹ́ mímọ́ lójú gbogbo àwọn ìránṣẹ́ Ọlọ́run . 
 Àpilẹ̀kọ tó tẹ̀ lé èyí yóò sọ̀rọ̀ lórí jíjẹ́ tí àwọn ìpàdé Kristẹni jẹ́ mímọ́ . 
 Àmọ́ kí ni ọ̀rọ̀ náà “ mímọ́ ” túmọ̀ sí gan - an ? 
 2 , 3 . ( a ) Báwo ni Ìwé Mímọ́ ṣe fi hàn pé Jèhófà jẹ́ mímọ́ ? 
 ( b ) Ọ̀nà wo là ń gbà fi hàn pé orúkọ Jèhófà jẹ́ mímọ́ ? 
 Ọ̀rọ̀ Hébérù tí wọ́n lò fún “ mímọ́ ” nínú Bíbélì túmọ̀ sí ohun kan tá a yà sọ́tọ̀ . 
 Nínú ọ̀rọ̀ ìjọsìn , ọ̀rọ̀ náà “ mímọ́ ” túmọ̀ sí ohun tá a yà sọ́tọ̀ gedegbe tàbí ohun tá a gbà pé ó jẹ́ mímọ́ . 
 Jèhófà jẹ́ mímọ́ ní gbogbo ọ̀nà . 
 Bíbélì pè é ní “ Ẹni Mímọ́ Jù Lọ . ” 
 Ní Ísírẹ́lì ìgbàanì , àlùfáà àgbà máa ń wé láwàní tó ní àwo wúrà tí wọ́n kọ “ Ìjẹ́mímọ́ jẹ́ ti Jèhófà ” sí lára . 
 Ìwé Mímọ́ fi hàn pé àwọn kérúbù àtàwọn séráfù tí wọ́n yí ìtẹ́ Jèhófà ká lọ́run ń polongo pé : “ Mímọ́ , mímọ́ , mímọ́ ni Jèhófà . ” 
 Ọ̀rọ̀ táwọn áńgẹ́lì yìí sọ lásọtúnsọ túbọ̀ fi hàn pé Jèhófà jẹ́ mímọ́ lọ́nà tó ga jù lọ . 
 Àní , ọ̀dọ̀ Jèhófà ni gbogbo ìjẹ́mímọ́ ti wá . 
 Orúkọ Jèhófà jẹ́ mímọ́ . 
 Ọ̀kan lára àwọn tó kọ sáàmù sọ pé : “ Kí wọ́n gbé orúkọ rẹ lárugẹ . 
 Títóbi àti amúnikún - fún - ẹ̀rù ni , mímọ́ ni . ” 
 Jésù kọ́ wa láti máa gbàdúrà pé : “ Baba wa tí ń bẹ ní ọ̀run , kí orúkọ rẹ di sísọ di mímọ́ . ” 
 Màríà tó jẹ́ ìyá Jésù sọ pé : “ Ọkàn mi gbé Jèhófà ga lọ́lá . . . 
 Ẹni alágbára ti ṣe àwọn ìṣe ńláǹlà fún mi , mímọ́ sì ni orúkọ rẹ̀ . ” 
 Lójú àwa ìránṣẹ́ Jèhófà , orúkọ rẹ̀ jẹ́ mímọ́ , a kò sì gbọ́dọ̀ ṣe ohunkóhun tó lè mú ẹ̀gàn bá orúkọ mímọ́ náà . 
 Síwájú sí i , ojú tí Jèhófà fi ń wo ohun mímọ́ làwa náà fi ń wò ó , ìyẹn ni pé , ohun tó bá kà sí mímọ́ làwa náà kà sí mímọ́ . — Ámósì 5 : 14 , 15 . 
 Ìdí Tá A Fi Ń Fún Jésù Ní Ọ̀wọ̀ Tó Jinlẹ̀ 
 Kí nìdí tí Bíbélì fi pe Jésù ní “ Ẹni Mímọ́ ” ? 
 Ọlọ́run dá Jésù ní mímọ́ , níwọ̀n bó ti jẹ́ pé òun ni “ ọmọ bíbí kan ṣoṣo ” ti Ọlọ́run mímọ́ náà , Jèhófà . 
 Ìdí nìyẹn tí Bíbélì fi pè é ní “ Ẹni Mímọ́ Ọlọ́run . ” 
 Nígbà tí Ọlọ́run mú kí Jésù tó ti wà lọ́run tẹ́lẹ̀ dẹni tí Màríà bí gẹ́gẹ́ bí èèyàn lórí ilẹ̀ ayé , Jésù ṣì jẹ́ ẹni mímọ́ síbẹ̀ , nítorí pé nípasẹ̀ agbára ẹ̀mí mímọ́ ni Màríà fi bí i . 
 Áńgẹ́lì kan sọ fún un pé : “ Ẹ̀mí mímọ́ yóò bà lé ọ . . . ohun tí a bí ni a ó pè ní mímọ́ , Ọmọ Ọlọ́run . ” 
 Nínú àdúrà táwọn Kristẹni tó wà ní Jerúsálẹ́mù gbà sí Jèhófà , ẹ̀ẹ̀mejì ni wọ́n pe Ọmọ Ọlọ́run ní “ Jésù ìránṣẹ́ rẹ̀ mímọ́ . ” — Ìṣe 4 : 27 , 30 . 
 Iṣẹ́ mímọ́ wo ni Jésù ṣe lórí ilẹ̀ ayé , kí sì nìdí tí ẹ̀jẹ̀ rẹ̀ fi ṣeyebíye ? 
 Jésù ní iṣẹ́ mímọ́ kan láti ṣe nígbà tó wà lórí ilẹ̀ ayé . 
 Nígbà tí Jésù ṣèrìbọmi ní ọdún 29 Sànmánì Kristẹni , Ọlọ́run fi ẹ̀mí yan Jésù láti jẹ́ Àlùfáà Àgbà ní tẹ́ńpìlì ńlá tẹ̀mí tó jẹ́ ti Jèhófà . 
 Láfikún sí i , ó ní láti kú kó lè fi ara rẹ̀ rúbọ . 
 Ẹ̀jẹ̀ rẹ̀ tó máa ta sílẹ̀ á pèsè ìràpadà táwọn ẹlẹ́ṣẹ̀ nílò láti lè rí ìgbàlà . 
 Ìdí nìyí tá a fi ka ẹ̀jẹ̀ Jésù sí ohun mímọ́ , ohun ‘ tó ṣeyebíye . ’ — 1 Pétérù 1 : 19 . 
 Irú ojú wo la fi ń wo Kristi Jésù , kí sì nìdí tá a fi ń ṣe bẹ́ẹ̀ ? 
 Láti fi hàn pé à ń fọ̀wọ̀ tó jinlẹ̀ hàn fún Ọba àti Àlùfáà wa Àgbà , Jésù Kristi , àpọ́sítélì Pọ́ọ̀lù kọ̀wé pé : “ Ọlọ́run [ gbé Ọmọ rẹ̀ ] sí ipò gíga , tí ó sì fi inú rere fún un ní orúkọ tí ó lékè gbogbo orúkọ mìíràn , kí ó lè jẹ́ pé ní orúkọ Jésù ni kí gbogbo eékún máa tẹ̀ ba ti àwọn tí ń bẹ ní ọ̀run àti àwọn tí ń bẹ lórí ilẹ̀ ayé àti àwọn tí ń bẹ lábẹ́ ilẹ̀ , kí gbogbo ahọ́n sì máa jẹ́wọ́ ní gbangba pé Jésù Kristi ni Olúwa fún ògo Ọlọ́run Baba . ” 
 Tá a bá ń fayọ̀ tẹrí ba fún Aṣáájú àti Ọba wa tí ń jọba , ìyẹn Jésù Kristi , Orí ìjọ Kristẹni , ńṣe la ń fi hàn pé ojú tí Jèhófà fi ń wo ohun mímọ́ làwa náà fi ń wò ó . — Mátíù 23 : 10 ; Kólósè 1 : 18 . 
 Báwo la ṣe lè fi hàn pé à ń tẹrí ba fún Kristi ? 
 Lára ohun tá a gbọ́dọ̀ ṣe láti fi hàn pé à ń tẹrí ba fún Kristi ni pé ká máa fi ọ̀wọ̀ tó yẹ hàn fún àwọn tó ń ṣojú rẹ̀ nínú iṣẹ́ tó ń darí lọ́wọ́lọ́wọ́ . 
 A gbọ́dọ̀ ka ipa táwọn ẹni àmì òróró tí wọ́n jẹ́ Ìgbìmọ̀ Olùdarí ń kó , sí iṣẹ́ mímọ́ . 
 Ó sì tún yẹ ká gbà pé iṣẹ́ mímọ́ ni iṣẹ́ àwọn alábòójútó tí wọ́n yàn sáwọn ẹ̀ka ilé iṣẹ́ wa , àti iṣẹ́ àwọn alábòójútó àgbègbè , àti tàwọn alábòójútó àyíká , àti tàwọn alábòójútó nínú ìjọ . 
 Nítorí náà , ó yẹ ká fi ọ̀wọ̀ tó jinlẹ̀ hàn fún àwọn ètò wọ̀nyí ká sì fara mọ́ wọn . — Hébérù 13 : 7 , 17 . 
 Àwọn Èèyàn Tó Jẹ́ Mímọ́ 
 8 , 9 . ( a ) Ọ̀nà wo làwọn ọmọ Ísírẹ́lì gbà jẹ́ èèyàn mímọ́ ? 
 ( b ) Báwo ni Jèhófà ṣe jẹ́ káwọn ọmọ Ísírẹ́lì mọ̀ pé ìjẹ́mímọ́ ṣe pàtàkì ? 
 Jèhófà bá orílẹ̀ - èdè Ísírẹ́lì dá májẹ̀mú . 
 Àjọṣe yẹn mú kí orílẹ̀ - èdè tuntun yẹn wà ní ipò tó jẹ́ àkànṣe . 
 Ọlọ́run yà wọ́n sí mímọ́ tàbí yà wọ́n sọ́tọ̀ . 
 Jèhófà fúnra rẹ̀ sọ fún wọn pé : “ Kí ẹ sì jẹ́ mímọ́ lójú mi , nítorí pé èmi Jèhófà jẹ́ mímọ́ ; mó sì bẹ̀rẹ̀ sí yà yín sọ́tọ̀ kúrò lára àwọn ènìyàn láti di tèmi . ” — Léfítíkù 19 : 2 ; 20 : 26 . 
 Nígbà tí Jèhófà fìdí orílẹ̀ - èdè Ísírẹ́lì múlẹ̀ , ó jẹ́ kí wọ́n mọ̀ pé ìjẹ́mímọ́ ṣe pàtàkì . 
 Wọn kò gbọ́dọ̀ fọwọ́ kan òkè ibi tí Ọlọ́run ti fún wọn ní Òfin Mẹ́wàá , nítorí pé kíkú ni ẹni tó bá ṣe bẹ́ẹ̀ yóò kú . 
 Nígbà yẹn lọ́hùn - ún , ohun mímọ́ ni Òkè Sínáì jẹ́ . 
 Iṣẹ́ àlùfáà , àgọ́ ìjọsìn , àtàwọn ohun tó wà nínú rẹ̀ tún jẹ́ mímọ́ . 
 Báwo ni ọ̀ràn ìjẹ́mímọ́ ṣe rí nínú ìjọ Kristẹni ? 
 10 , 11 . 
 Kí nìdí tá a fi lè sọ pé ìjọ àwọn Kristẹni ẹni àmì òróró jẹ́ mímọ́ , ipa wo lèyí sì ní lórí “ àwọn àgùntàn mìíràn ” ? 
 Lójú Jèhófà , àwọn ẹni àmì òróró tí wọ́n para pọ̀ jẹ́ ìjọ Kristẹni jẹ́ mímọ́ . 
 Àní , Bíbélì fi gbogbo àwọn ẹni àmì òróró tó wà lórí ilẹ̀ ayé nígbàkigbà wé tẹ́ńpìlì mímọ́ , bó tilẹ̀ jẹ́ pé wọn kì í ṣe tẹ́ńpìlì ńlá tẹ̀mí ti Jèhófà . 
 Jèhófà ń gbé àárín wọn nípasẹ̀ ẹ̀mí mímọ́ rẹ̀ . 
 Àpọ́sítélì Pọ́ọ̀lù sọ pé : “ Ní ìrẹ́pọ̀ pẹ̀lú [ Kristi Jésù ] , gbogbo ilé náà , níwọ̀n bí a ti so ó pọ̀ ní ìṣọ̀kan , ń dàgbà di tẹ́ńpìlì mímọ́ fún Jèhófà . 
 Ní ìrẹ́pọ̀ pẹ̀lú rẹ̀ , ẹ̀yin pẹ̀lú , ni a ń kọ́ pa pọ̀ di ibì kan fún Ọlọ́run láti gbé nípasẹ̀ ẹ̀mí . ” — Éfésù 2 : 21 , 22 ; 1 Pétérù 2 : 5 , 9 . 
 Pọ́ọ̀lù tún kọ̀wé sáwọn Kristẹni ẹni àmì òróró pé : “ Ṣé ẹ kò mọ̀ pé tẹ́ńpìlì Ọlọ́run ni yín , àti pé ẹ̀mí Ọlọ́run ń gbé inú yín ? . . . 
 Tẹ́ńpìlì Ọlọ́run jẹ́ mímọ́ , tẹ́ńpìlì tí ẹ̀yin jẹ́ . ” 
 Jèhófà ‘ ń gbé ’ láàárín àwọn ẹni àmì òróró ó sì ‘ ń rìn láàárín wọn ’ nípasẹ̀ ẹ̀mí rẹ̀ . 
 Ó ń tọ́ “ ẹrú ” rẹ̀ tó jẹ́ olóòótọ́ sọ́nà nígbà gbogbo . 
 “ Àwọn àgùntàn mìíràn ” sì mọyì àǹfààní tí wọ́n ní láti máa dara pọ̀ mọ́ àwọn ẹni àmì òróró tí wọ́n jẹ́ “ tẹ́ńpìlì ” náà . — Jòhánù 10 : 16 ; Mátíù 25 : 37 - 40 . 
 Àwọn Ohun Tó Jẹ́ Mímọ́ Nínú Ìgbésí Ayé Àwa Kristẹni 
 Àwọn ohun wo ló jẹ́ mímọ́ nínú ìgbésí ayé wa , kí sì nìdí tó fi rí bẹ́ẹ̀ ? 
 Kò yani lẹ́nu rárá pé ọ̀pọ̀ nǹkan tó ní í ṣe pẹ̀lú ìgbésí ayé àwọn ẹni àmì òróró àti tàwọn alábàákẹ́gbẹ́ wọn ló jẹ́ mímọ́ . 
 Ohun mímọ́ ni àjọṣe àárín àwa àti Jèhófà jẹ́ . 
 Àjọṣe náà ṣeyebíye gan - an débi pé a ò jẹ́ gbà kí ohunkóhun ba àárín àwa àti Jèhófà Ọlọ́run jẹ́ . 
 Àdúrà ń kó ipa pàtàkì nínú mímú kí àjọṣe àárín àwa àti Jèhófà dán mọ́rán . 
 Àdúrà jẹ́ ohun mímọ́ gan - an lójú wòlíì Dáníẹ́lì débi pé , kò jáwọ́ nínú gbígbàdúrà sí Jèhófà gẹ́gẹ́ bí ìṣe rẹ̀ , kódà nígbà tí èyí fi ẹ̀mí rẹ̀ sínú ewu . 
 Bíbélì fi “ àdúrà àwọn ẹni mímọ́ ” tàbí ti àwọn Kristẹni ẹni àmì òróró wé tùràrí táwọn àlùfáà máa ń lò nínú ìjọsìn inú tẹ́ńpìlì . 
 Tùràrí tá a fi ṣàpẹẹrẹ yìí túbọ̀ jẹ́ ká mọ bí àdúrà ti jẹ́ ohun mímọ́ tó . 
 Àǹfààní ńláǹlà mà ni o , pé èèyàn lè bá Ọba Aláṣẹ ayé àtọ̀run sọ̀rọ̀ ! 
 Abájọ tá a fi ka àdúrà sí ohun mímọ́ ní ìgbésí ayé wa ! 
 Ohun wo ló jẹ́ mímọ́ , báwo la sì ṣe lè jẹ́ kó ṣiṣẹ́ nínú ìgbésí ayé wa ? 
 Ohun kan wà táwọn Kristẹni ẹni àmì òróró àtàwọn ẹlẹgbẹ́ wọn tún kà sí mímọ́ . 
 Ẹ̀mí mímọ́ ni ohun náà . 
 Ẹ̀mí yẹn jẹ́ agbára tí Jèhófà ń lò , níwọ̀n bó sì ti ń ṣiṣẹ́ níbàámu pẹ̀lú ìfẹ́ Ọlọ́run mímọ́ , ó tọ̀nà láti pè é ní “ ẹ̀mí mímọ́ , ” tàbí “ ẹ̀mí ìjẹ́mímọ́ . ” 
 Nípasẹ̀ ẹ̀mí mímọ́ , Jèhófà ń fún àwọn ìránṣẹ́ rẹ̀ lágbára láti wàásù ìhìn rere . 
 Jèhófà ń fi ẹ̀mí rẹ̀ fún “ àwọn tí ń ṣègbọràn sí i gẹ́gẹ́ bí olùṣàkóso , ” ìyẹn àwọn tó ‘ ń rìn nípa ẹ̀mí , ’ kì í fi fún àwọn tó ń rìn nípa ìfẹ́ tara . 
 Agbára tó ń ṣiṣẹ́ ribiribi yìí ló ń mú káwọn Kristẹni ní “ èso ti ẹ̀mí , ” ìyẹn àwọn ànímọ́ rere àti “ ìṣe ìwà mímọ́ àti àwọn iṣẹ́ ìfọkànsin Ọlọ́run . ” 
 Bí ẹ̀mí mímọ́ bá jẹ́ ohun mímọ́ lójú wa , a ò ní ṣe ohunkóhun tó lè kó ẹ̀dùn - ọkàn bá ẹ̀mí yẹn tàbí ohun tó lè dènà rẹ̀ nínú ìgbésí ayé wa . — Éfésù 4 : 30 . 
 Àǹfààní wo làwọn ẹni àmì òróró kà sí ohun mímọ́ , báwo sì ni àwọn àgùntàn mìíràn ṣe ń nípìn - ín nínú àǹfààní náà ? 
 Àǹfààní tá a ní láti máa jẹ́ orúkọ mọ́ Ọlọ́run mímọ́ , Jèhófà , àti jíjẹ́ tá a jẹ́ Ẹlẹ́rìí rẹ̀ jẹ́ ohun mìíràn tá a kà sí mímọ́ . 
 Jèhófà ló ń sọ àwọn Kristẹni ẹni àmì òróró di ẹni tó kunjú ìwọ̀n láti “ jẹ́ òjíṣẹ́ májẹ̀mú tuntun . ” 
 Nítorí náà , Jésù pàṣẹ fún wọn láti wàásù “ ìhìn rere ìjọba yìí ” kí wọ́n sì “ máa sọ àwọn ènìyàn gbogbo orílẹ̀ - èdè di ọmọ ẹ̀yìn . ” 
 Àwọn ẹni àmì òróró ń pa àṣẹ náà mọ́ , àìmọye èèyàn tí wọ́n jẹ́ ẹni bí àgùntàn sì ń dara pọ̀ mọ́ wọn , wọ́n ń sọ lọ́nà ìṣàpẹẹrẹ fáwọn ẹni àmì òróró pé : “ Àwa yóò bá yín lọ , nítorí a ti gbọ́ pé Ọlọ́run wà pẹ̀lú yín . ” 
 Tayọ̀tayọ̀ làwọn wọ̀nyí ń sìn gẹ́gẹ́ bí “ àgbẹ̀ ” àti “ olùrẹ́wọ́ àjàrà ” nípa tẹ̀mí fún àwọn “ òjíṣẹ́ Ọlọ́run wa ” tí wọ́n jẹ́ ẹni àmì òróró . 
 Lọ́nà yìí , àwọn àgùntàn mìíràn ń ran àwọn ẹni àmì òróró lọ́wọ́ láti ṣe iṣẹ́ òjíṣẹ́ náà kárí ayé . — Aísáyà 61 : 5 , 6 . 
 Iṣẹ́ wo ni àpọ́sítélì Pọ́ọ̀lù kà sí iṣẹ́ mímọ́ , kí sì nìdí tí àwa náà fi kà á sí iṣẹ́ mímọ́ ? 
 Àpẹẹrẹ kan ni ti àpọ́sítélì Pọ́ọ̀lù tó ka iṣẹ́ òjíṣẹ́ rẹ̀ sí ohun mímọ́ . 
 Ó sọ pé òun jẹ́ “ ìránṣẹ́ gbogbo ènìyàn fún Kristi Jésù sí àwọn orílẹ̀ - èdè , tí ń lọ́wọ́ nínú iṣẹ́ mímọ́ ti ìhìn rere Ọlọ́run . ” 
 Nígbà tí Pọ́ọ̀lù ń kọ̀wé sáwọn Kristẹni ní Kọ́ríńtì , ó pe iṣẹ́ òjíṣẹ́ rẹ̀ ní “ ìṣúra . ” 
 Nípasẹ̀ iṣẹ́ òjíṣẹ́ tá à ń ṣe fún gbogbo èèyàn , à ń sọ “ àwọn ọ̀rọ̀ ìkéde ọlọ́wọ̀ Ọlọ́run ” fún àwọn èèyàn . 
 Nítorí náà , yálà a jẹ́ ara àwọn ẹni àmì òróró tàbí àgùntàn mìíràn , a ka kíkópa tá à ń kópa nínú iṣẹ́ ìwàásù sí àǹfààní mímọ́ . 
 “ Kí A Máa Sọ Ìjẹ́mímọ́ Di Pípé Nínú Ìbẹ̀rù Ọlọ́run ” 
 Kí ló lè ràn wá lọ́wọ́ láti má ṣe dẹni tí “ kò mọrírì àwọn ohun ọlọ́wọ̀ ” ? 
 Àpọ́sítélì Pọ́ọ̀lù kìlọ̀ fún àwọn Kristẹni bíi tirẹ̀ pé kí wọn má ṣe dẹni tí “ kò mọrírì àwọn ohun ọlọ́wọ̀ . ” 
 Kàkà bẹ́ẹ̀ , ó gbà wọ́n nímọ̀ràn láti máa ‘ lépa ìsọdimímọ́ , ’ kí wọ́n máa ‘ ṣọ́ra gidigidi kí gbòǹgbò onímájèlé kankan má bàa rú yọ , kí ó sì dá ìjàngbọ̀n sílẹ̀ àti kí a má bàa sọ ọ̀pọ̀ di ẹlẹ́gbin nípasẹ̀ rẹ̀ . ’ 
 Gbólóhùn náà “ gbòǹgbò onímájèlé ” ń sọ nípa àwọn kan nínú ìjọ Kristẹni tí wọ́n lè máa ṣàríwísí àwọn ọ̀nà tá à ń gbà ṣe nǹkan . 
 Bí àpẹẹrẹ , wọ́n lè má fara mọ́ ojú tí Jèhófà fi ń wo jíjẹ́ tí ìgbéyàwó jẹ́ mímọ́ tàbí jíjẹ́ tá a gbọ́dọ̀ jẹ́ mímọ́ nínú ìwà wa . 
 Ohun mìíràn ni pé wọ́n lè máa tan èrò àwọn apẹ̀yìndà kálẹ̀ , ìyẹn ‘ àwọn òfìfo ọ̀rọ̀ tí ó máa ń fi àìmọ́ ba ohun mímọ́ jẹ́ ’ tí àwọn tí wọ́n “ ti yapa kúrò nínú òtítọ́ ” máa ń sọ . — 2 Tímótì 2 : 16 - 18 . 
 Kí nìdí táwọn ẹni àmì òróró fi gbọ́dọ̀ máa sapá nígbà gbogbo láti ní èrò tí Jèhófà ní nípa ìjẹ́mímọ́ ? 
 Pọ́ọ̀lù kọ̀wé sáwọn ẹni àmì òróró bíi tirẹ̀ pé : “ Ẹ̀yin olùfẹ́ ọ̀wọ́n , ẹ jẹ́ kí a wẹ ara wa mọ́ kúrò nínú gbogbo ẹ̀gbin ti ẹran ara àti ti ẹ̀mí , kí a máa sọ ìjẹ́mímọ́ di pípé nínú ìbẹ̀rù Ọlọ́run . ” 
 Gbólóhùn yìí fi hàn pé àwọn Kristẹni ẹni àmì òróró , ìyẹn àwọn “ alábàápín ìpè ti ọ̀run , ” gbọ́dọ̀ máa sapá nígbà gbogbo láti fi hàn pé àwọn ní èrò tí Jèhófà ní nípa ìjẹ́mímọ́ nínú gbogbo ohun tí wọ́n bá ń ṣe nígbèésí ayé wọn . 
 Bákan náà , àpọ́sítélì Pétérù gba àwọn tí Ọlọ́run fẹ̀mí bí , níyànjú pé : “ Gẹ́gẹ́ bí onígbọràn ọmọ , ẹ jáwọ́ nínú dídáṣà ní ìbámu pẹ̀lú àwọn ìfẹ́ - ọkàn tí ẹ ti ní tẹ́lẹ̀ rí nínú àìmọ̀kan yín , ṣùgbọ́n , ní ìbámu pẹ̀lú Ẹni Mímọ́ tí ó pè yín , kí ẹ̀yin fúnra yín pẹ̀lú di mímọ́ nínú gbogbo ìwà yín . ” — 1 Pétérù 1 : 14 , 15 . 
 18 , 19 . ( a ) Báwo làwọn tó jẹ́ ara “ ogunlọ́gọ̀ ńlá ” ṣe ń fi hàn pé ojú tí Jèhófà fi ń wo ohun mímọ́ làwọn náà fi ń wò ó ? 
 ( b ) Ohun mìíràn wo tó jẹ́ mímọ́ nínú ìgbésí ayé àwa Kristẹni la óò gbé yẹ̀ wò nínú àpilẹ̀kọ tó tẹ̀ lé èyí ? 
 Ǹjẹ́ àwọn tó jẹ́ “ ogunlọ́gọ̀ ńlá ” tí yóò la “ ìpọ́njú ńlá ” já ní láti sapá ? 
 Bẹ́ẹ̀ ni , àwọn náà gbọ́dọ̀ fi hàn pé àwọn ní èrò tí Jèhófà ní nípa àwọn ohun mímọ́ . 
 Ìwé Ìṣípayá sọ pé , wọ́n ń ṣe “ iṣẹ́ ìsìn ọlọ́wọ̀ ” sí Jèhófà nínú àgbàlá tẹ́ńpìlì rẹ̀ tẹ̀mí ti orí ilẹ̀ ayé . 
 Wọ́n ní ìgbàgbọ́ nínú ẹbọ ìràpadà Kristi . 
 Lọ́nà ìṣàpẹẹrẹ ‘ wọ́n ń fọ aṣọ wọn , wọ́n sì ń sọ wọ́n di funfun nínú ẹ̀jẹ̀ Ọ̀dọ́ Àgùntàn náà . ’ 
 Èyí mú kí wọ́n jẹ́ ẹni tó mọ́ lójú Jèhófà , èyí sì mú kó pọn dandan fún wọn láti máa ‘ wẹ ara wọn mọ́ kúrò nínú gbogbo ẹ̀gbin ti ẹran ara àti ti ẹ̀mí , kí wọ́n sì máa sọ ìjẹ́mímọ́ di pípé nínú ìbẹ̀rù Ọlọ́run . ’ 
 Pípàdé déédéé láti jọ́sìn Jèhófà àti láti kẹ́kọ̀ọ́ Ọ̀rọ̀ rẹ̀ jẹ́ ohun tó ṣe pàtàkì nínú ìgbésí ayé àwọn Kristẹni ẹni àmì òróró àtàwọn alábàákẹ́gbẹ́ wọn . 
 Ohun mímọ́ ni Jèhófà sì ka ìkórajọ àwọn èèyàn rẹ̀ sí . 
 Ọ̀nà tá a lè gbà máa fi ojú tí Jèhófà fi ń wo ohun mímọ́ wo ìkórajọ tó ṣe pàtàkì yìí , àti ìdí tó fi yẹ ká ṣe bẹ́ẹ̀ , la óò gbé yẹ̀ wò nínú àpilẹ̀kọ tó kàn . 
 Àtúnyẹ̀wò 
 • Irú èrò táwọn èèyàn ayé ní wo làwọn ìránṣẹ́ Jèhófà kò ní ? 
 • Kí nìdí tó fi jẹ́ pé ọ̀dọ̀ Jèhófà ni gbogbo ohun mímọ́ ti wá ? 
 • Báwo la ṣe ń fi hàn pé à ń fọ̀wọ̀ hàn fún jíjẹ́ tí Kristi jẹ́ mímọ́ ? 
 • Àwọn ohun wo ló yẹ ká kà sí mímọ́ ní ìgbésí ayé wa ? 
 [ Àwòrán tó wà ní ojú ìwé 23 ] 
 Ní Ísírẹ́lì ìgbàanì , Ọlọ́run sọ pé kí wọ́n ka iṣẹ́ àlùfáà , àgọ́ ìjọsìn , àtàwọn ohun tó wà nínú rẹ̀ sí mímọ́ 
 [ Àwòrán tó wà ní ojú ìwé 24 ] 
 Àwọn Kristẹni ẹni àmì òróró tó wà lórí ilẹ̀ ayé ni tẹ́ńpìlì mímọ́ 
 [ Àwọn àwòrán tó wà ní ojú ìwé 25 ] 
 Àdúrà àti iṣẹ́ òjíṣẹ́ wa jẹ́ àǹfààní mímọ́ 
 Bá a Ṣe Lè Máa Fọ̀wọ̀ Hàn Fún Àwọn Àpéjọ Wa Tó Jẹ́ Mímọ́ 
 “ Dájúdájú , èmi yóò mú wọn wá sí òkè ńlá mímọ́ mi pẹ̀lú , èmi yóò sì mú kí wọ́n máa yọ̀ nínú ilé àdúrà mi . ” — AÍSÁYÀ 56 : 7 . 
 Àwọn ìdí tó bá Ìwé Mímọ́ mú wo ló fi yẹ ká máa fi ọ̀wọ̀ hàn fún àwọn ìpàdé wa ? 
 JÈHÓFÀ ti kó àwọn èèyàn rẹ̀ jọ , ìyẹn àwọn ẹni àmì òróró àtàwọn alábàákẹ́gbẹ́ wọn , láti máa jọ́sìn rẹ̀ ní “ òkè ńlá mímọ́ ” rẹ̀ . 
 Ó ń mú kí wọ́n yọ̀ nínú “ ilé àdúrà ” rẹ̀ , ìyẹn tẹ́ńpìlì tẹ̀mí tó jẹ́ “ ilé àdúrà fún gbogbo àwọn orílẹ̀ - èdè . ” 
 Àwọn ohun tí Jèhófà ṣe yìí fi hàn pé ìjọsìn rẹ̀ jẹ́ mímọ́ , ó mọ́ gaara , ó sì ta gbogbo ìjọsìn yòókù yọ . 
 Bá a bá ń fọ̀wọ̀ hàn fún àwọn ìpàdé níbi tá a ti ń kẹ́kọ̀ọ́ tá a sì ti ń jọ́sìn , ńṣe là ń fi hàn pé ojú tí Jèhófà fi ń wo ohun mímọ́ làwa náà fi ń wò ó . 
 Kí ló fi hàn pé Jèhófà ka ibi tó yàn fún ìjọsìn rẹ̀ sí mímọ́ , báwo sì ni Jésù ṣe fi hàn pé òun náà kà á sí mímọ́ ? 
 Ní Ísírẹ́lì ayé ọjọ́un , àwọn ọmọ Ísírẹ́lì ní láti ka ibi tí Jèhófà yàn pé kí wọ́n ti máa jọ́sìn òun sí mímọ́ . 
 Wọ́n ní láti fi òróró yan àgọ́ ìjọsìn àtàwọn nǹkan tí wọ́n fi ṣe é lọ́ṣọ̀ọ́ , títí kan àwọn ohun èlò inú rẹ̀ , kí wọ́n sì yà wọ́n sí mímọ́ , ‘ kí wọ́n lè di mímọ́ jù lọ ní ti gidi . ’ 
 Yàrá méjì tí wọ́n pín ibùjọsìn náà sí ni wọ́n ń pè ní “ Ibi Mímọ́ ” àti “ Ibi Mímọ́ Jù Lọ . ” 
 Tẹ́ńpìlì tó wà ní Jerúsálẹ́mù ló wá rọ́pò àgọ́ ìjọsìn náà nígbà tó yá . 
 Níwọ̀n bí Jerúsálẹ́mù ti wá di ibi tí wọ́n ti ń jọ́sìn Jèhófà , wọ́n pè é ní “ ìlú ńlá mímọ́ . ” 
 Nígbà tí Jésù ń ṣe iṣẹ́ òjíṣẹ́ rẹ̀ lórí ilẹ̀ ayé , ó fi ọ̀wọ̀ tó yẹ hàn fún tẹ́ńpìlì náà . 
 Inú bí i gan - an sáwọn èèyàn kan nítorí wọ́n ń lo àgbàlá tẹ́ńpìlì náà lọ́nà tí kò fi ọ̀wọ̀ hàn , wọ́n ń ṣòwò níbẹ̀ , wọ́n sì ń gba ibẹ̀ kọjá lọ sápá ibòmíràn ní Jerúsálẹ́mù . — Máàkù 11 : 15 , 16 . 
 Àwọn ohun wo ló fi hàn pé àwọn àpéjọ tó wáyé ní Ísírẹ́lì jẹ́ mímọ́ ? 
 Àwọn ọmọ Ísírẹ́lì máa ń pàdé pọ̀ déédéé láti jọ́sìn Jèhófà àti láti fetí sí àwọn tó ń ka Òfin rẹ̀ . 
 Wọ́n ń pe àwọn ọjọ́ kan lára àwọn ọjọ́ àjọyọ̀ wọn ní àpéjọ mímọ́ , tàbí àpéjọ ọlọ́wọ̀ , tó ń fi hàn pé àwọn àpéjọ wọ̀nyí jẹ́ mímọ́ . 
 Nígbà tí gbogbo wọ́n péjọ nígbà ayé Ẹ́sírà àti Nehemáyà , àwọn ọmọ Léfì “ ń ṣàlàyé òfin fún àwọn ènìyàn . ” 
 Nítorí pé “ gbogbo àwọn ènìyàn náà ń sunkún bí wọ́n ti ń gbọ́ ọ̀rọ̀ òfin náà , ” làwọn ọmọ Léfì bá bẹ̀rẹ̀ sí í “ mú àwọn ènìyàn náà dákẹ́ pé : ‘ Ẹ dákẹ́ ! 
 nítorí ọjọ́ yìí jẹ́ mímọ . ’ ” 
 Lẹ́yìn náà ni àwọn ọmọ Ísírẹ́lì ṣe Àjọyọ̀ Àtíbàbà fún ọjọ́ méje , wọ́n sì “ ní ayọ̀ yíyọ̀ ńláǹlà . ” 
 Síwájú sí i , “ kíka ìwé òfin Ọlọ́run tòótọ́ sókè sì wà láti ọjọ́ dé ọjọ́ , láti ọjọ́ kìíní títí di ọjọ́ tí ó kẹ́yìn ; wọ́n sì ń ṣe àjọyọ̀ fún ọjọ́ méje , ní ọjọ́ kẹjọ , àpéjọ tí ó ní ọ̀wọ̀ sì wà , gẹ́gẹ́ bí ìlànà àfilélẹ̀ . ” 
 Àpéjọ mímọ́ làwọn àpéjọ wọ̀nyí jẹ́ lóòótọ́ , nítorí náà , àwọn tó wá síbẹ̀ gbọ́dọ̀ fetí sílẹ̀ tọ̀wọ̀tọ̀wọ̀ . 
 Àpéjọ Mímọ́ Làwọn Ìpàdé Wa Jẹ́ 
 4 , 5 . 
 Kí làwọn ohun tá a máa ń ṣe láwọn ìpàdé wa tó mú kí wọ́n jẹ́ àpéjọ mímọ́ ? 
 Lóòótọ́ , Jèhófà kò ní ìlú mímọ́ kan lónìí lórí ilẹ̀ ayé tó ní tẹ́ńpìlì àkànṣe tá a yà sí mímọ́ fún ìjọsìn rẹ̀ . 
 Síbẹ̀ , a kò gbọ́dọ̀ gbàgbé pé àpéjọ mímọ́ ni àwọn ìpàdé tá a ti ń jọ́sìn Jèhófà . 
 À ń pàdé pọ̀ ní ẹ̀ẹ̀mẹta lọ́sẹ̀ láti ka Ìwé Mímọ́ àti láti kẹ́kọ̀ọ́ rẹ̀ . 
 À “ ń làdí ” Ọ̀rọ̀ Jèhófà , a sì “ ń fi ìtumọ̀ sí i ” bíi ti ọjọ́ Nehemáyà . 
 Àdúrà la fi ń bẹ̀rẹ̀ gbogbo ìpàdé wa , a sì ń fi àdúrà parí wọn . 
 A tún máa ń kọrin ìyìn sí Jèhófà léyìí tó pọ̀ jù lára àwọn ìpàdé náà . 
 Ó yẹ ká ní ẹ̀mí ìfọkànsìn ká sì máa fetí sílẹ̀ tọ̀wọ̀tọ̀wọ̀ láwọn ìpàdé , nítorí àwọn ìpàdé náà jẹ́ ara ìjọsìn wa . 
 Jèhófà máa ń bù kún àwọn èèyàn rẹ̀ bí wọ́n ti ń péjọ láti jọ́sìn rẹ̀ , tí wọ́n ń kẹ́kọ̀ọ́ Ọ̀rọ̀ rẹ̀ , tí wọ́n sì ń ní ìbákẹ́gbẹ́ alárinrin . 
 Nígbà tó bá tó àkókò láti lọ sí ìpàdé , ó yẹ kó dá wa lójú pé ibẹ̀ ni ‘ Jèhófà pàṣẹ pé kí ìbùkún wà . ’ 
 Àwa náà yóò gbà lára ìbùkún yẹn tá a bá wá síbẹ̀ tá a sì ń fọkàn bá ìtòlẹ́sẹẹsẹ tẹ̀mí náà lọ . 
 Ní àfikún sí èyí , Jésù sọ pé : “ Níbi tí ẹni méjì tàbí mẹ́ta bá kóra jọpọ̀ sí ní orúkọ mi , èmi wà níbẹ̀ láàárín wọn . ” 
 Ọ̀rọ̀ tó yí gbólóhùn yìí ká fi hàn pé àwọn Kristẹni alàgbà tí wọ́n pàdé láti bójú tó ìṣòro àárín èèyàn méjì ni ibi yìí ń sọ̀rọ̀ nípa wọn , àmọ́ a tún lè lo ìlànà tó wà níbẹ̀ fáwọn ìpàdé wa . 
 Bí Kristi bá tipasẹ̀ ẹ̀mí mímọ́ wà níbi táwọn Kristẹni ti péjọ pọ̀ ní orúkọ rẹ̀ , ǹjẹ́ kò yẹ́ kí á ka irú àpéjọ bẹ́ẹ̀ sí ohun mímọ́ ? 
 Kí la lè sọ pé àwọn ibi ìpàdé wa jẹ́ , yálà wọ́n tóbi tàbí wọ́n kéré ? 
 Òótọ́ ni pé Jèhófà kì í gbénú tẹ́ńpìlì táwọn èèyàn fi ọwọ́ kọ́ . 
 Síbẹ̀ , ibi ìjọsìn tòótọ́ làwọn Gbọ̀ngàn Ìjọba wa jẹ́ . 
 À ń pàdé níbẹ̀ láti kẹ́kọ̀ọ́ Ọ̀rọ̀ Jèhófà , láti gbàdúrà sí i , ká sì kọrin ìyìn sí i . 
 Ohun kan náà là ń ṣe láwọn Gbọ̀ngàn Àpéjọ wa . 
 Àwọn ibi àpéjọ ńláńlá , irú bíi gbọ̀ngàn àfihàn àtàwọn pápá ìṣiré tá a háyà láti máa fi ṣe àwọn àpéjọ wa jẹ́ ibi ìjọsìn lákòókò tá a bá ń lò wọ́n fún àwọn àpéjọ wa mímọ́ . 
 Ó yẹ ká máa fọ̀wọ̀ hàn nírú àwọn àkókò ìjọsìn bẹ́ẹ̀ , yálà àwọn àpéjọ náà kéré tàbí wọ́n tóbi , kí èyí sì máa hàn nínú ìṣesí wa . 
 Àwọn Ọ̀nà Tá A Lè Gbà Fi Ọ̀wọ̀ Hàn fún Àwọn Àpéjọ Wa 
 Ọ̀nà tó ṣe kedere wo la lè gbà fi ọ̀wọ̀ hàn fún àwọn àpéjọ wa ? 
 Àwọn ọ̀nà tó ṣe kedere wà tá a lè gbà fọ̀wọ̀ hàn fún àwọn àpéjọ wa . 
 Ọ̀nà kan ni láti wà níbẹ̀ nígbà tá a bá ń kọ orin Ìjọba Ọlọ́run . 
 Ọ̀pọ̀ lára àwọn orin náà jẹ́ àdúrà ó sì yẹ ká kọ wọ́n tọ̀wọ̀tọ̀wọ̀ . 
 Nígbà tí àpọ́sítélì Pọ́ọ̀lù fa ọ̀rọ̀ yọ látinú Sáàmù 22 , ó sọ́ nípa Jésù pé : “ Ṣe ni èmi yóò máa polongo orúkọ rẹ fún àwọn arákùnrin mi ; ṣe ni èmi yóò máa fi orin yìn ọ́ ní àárín ìjọ . ” 
 Nítorí náà , a gbọ́dọ̀ sọ ọ́ dàṣà láti máa jókòó kí alága tó pe orin tá a máa kọ , bá a sì ṣe ń kọrin náà , ká máa fọkàn bá ìtumọ̀ rẹ̀ lọ . 
 Ẹ jẹ́ kí orin tá à ń kọ máa gbé èrò onísáàmù yọ , tó sọ pé : “ Èmi yóò fi gbogbo ọkàn - àyà mi gbé Jèhófà lárugẹ nínú àwùjọ tímọ́tímọ́ ti àwọn adúróṣánṣán àti ti àpéjọ . ” 
 Dájúdájú , kíkọrin ìyìn sí Jèhófà jẹ́ ọ̀kan lára ìdí tó dára gan - an tó fi yẹ ká tètè máa dé sípàdé ká sì wà níbẹ̀ títí dìgbà tó fi máa parí . 
 Àpẹẹrẹ wo ló wà nínú Bíbélì tó fi hàn pé tọ̀wọ̀tọ̀wọ̀ ló yẹ ká máa fọkàn sí àwọn àdúrà tá à ń gbà láwọn ìpàdé wa ? 
 Ohun mìíràn tó tún ń mú kí àwọn ìpàdé wa túbọ̀ lárinrin nípa tẹ̀mí ni àdúrà àtọkànwá tá à ń gbà nítorí gbogbo àwa tá a péjọ síbẹ̀ . 
 Nígbà kan , àwọn Kristẹni ọ̀rúndún kìíní ní Jerúsálẹ́mù pàdé pọ̀ wọ́n sì gbàdúrà àtọkànwá nípa gbígbé “ ohùn wọn sókè sí Ọlọ́run pẹ̀lú ìfìmọ̀ṣọ̀kan . ” 
 Èyí mú kí wọ́n máa bá iṣẹ́ wọn lọ láìka inúnibíni sí , wọ́n sì “ ń fi àìṣojo sọ ọ̀rọ̀ Ọlọ́run . ” 
 Ǹjẹ́ a lérò pé àwọn tí wọ́n péjọ yìí yóò jẹ́ kí ọkàn àwọn pínyà nígbà tí àdúrà yẹn ń lọ lọ́wọ́ ? 
 Rárá o , wọ́n gbàdúrà pẹ̀lú “ ìfìmọ̀ṣọ̀kan . ” 
 Àdúrà tá à ń gbà láwọn ìpàdé wa máa ń fi ohun tó ń jẹ gbogbo àwọn tó wà níbẹ̀ lọ́kàn hàn . 
 A gbọ́dọ̀ fọkàn sí àwọn àdúrà náà tọ̀wọ̀tọ̀wọ̀ . 
 Báwo ni aṣọ wa àti ìṣesí wa ṣe lè fi hàn pé à ń fọ̀wọ̀ hàn fún àwọn àpéjọ mímọ́ ? 
 Síwájú sí i , ọ̀nà tá à ń gbà múra tún lè jẹ́ káwọn èèyàn mọ bí ọ̀wọ̀ tá a ní fún àwọn àpéjọ wa mímọ́ ti jinlẹ̀ tó . 
 Ọ̀nà tá a gbà wọṣọ àti bá a ṣe ṣe irun wa túbọ̀ máa ń fi kún iyì àwọn ìpàdé wa . 
 Àpọ́sítélì Pọ́ọ̀lù gbà wá níyànjú pé : “ Mo ní ìfẹ́ - ọkàn pé ní ibi gbogbo , kí àwọn ọkùnrin máa bá a lọ ní gbígbàdúrà , kí wọ́n máa gbé ọwọ́ ìdúróṣinṣin sókè , láìsí ìrunú àti ọ̀rọ̀ fífà . 
 Bẹ́ẹ̀ gẹ́gẹ́ , mo ní ìfẹ́ - ọkàn pé kí àwọn obìnrin máa fi aṣọ tí ó wà létòletò ṣe ara wọn lọ́ṣọ̀ọ́ , pẹ̀lú ìmẹ̀tọ́mọ̀wà àti ìyèkooro èrò inú , kì í ṣe pẹ̀lú àwọn àrà irun dídì àti wúrà tàbí péálì tàbí aṣọ àrà olówó ńlá gan - an , ṣùgbọ́n lọ́nà tí ó yẹ àwọn obìnrin tí ó jẹ́wọ́ gbangba pé wọn ń fi ọ̀wọ̀ fún Ọlọ́run . ” 
 Nígbà tá a bá lọ sáwọn àpéjọ ńláńlá tá à ń ṣe láwọn gbọ̀ngàn ńlá tí kò ní òrùlé , a lè wọṣọ tó bá bí ojú ọjọ́ ṣe rí mu , síbẹ̀ kí ìmúra wa ṣì bójú mu . 
 Síwájú sí i , ọ̀wọ̀ tá a ní fún àwọn àpéjọ wọ̀nyí yóò mú ká yàgò fún jíjẹ ṣingọ́ọ̀mù nígbà tí ọ̀rọ̀ bá ń lọ lọ́wọ́ . 
 Aṣọ àti ìwà tó bójú mu ní àwọn àpéjọ wa máa ń bọlá fún Jèhófà Ọlọ́run , ó ń bọlá fún ìjọsìn rẹ̀ àti fún àwọn tá a jọ jẹ́ olùjọ́sìn . 
 Ìwà Tó Yẹ Àwọn Èèyàn Ọlọ́run 
 Báwo ni àpọ́sítélì Pọ́ọ̀lù ṣe fi hàn pé ìwà tó dára gan - an la ní láti máa hù láwọn ìpàdé ìjọ ? 
 Ní Kọ́ríńtì kìíní , orí kẹrìnlá , a rí ìmọ̀ràn ọlọ́gbọ́n tí àpọ́sítélì Pọ́ọ̀lù fún àwọn Kristẹni lórí bí wọ́n á ṣe máa ṣe àwọn ìpàdé ìjọ . 
 Ohun tó fi parí ọ̀rọ̀ rẹ̀ ni pé : “ Kí ohun gbogbo máa ṣẹlẹ̀ lọ́nà tí ó bójú mu àti nípa ìṣètò . ” 
 Àwọn ìpàdé wa jẹ́ apá pàtàkì lára ìgbòkègbodò tó ń wáyé nínú ìjọ Kristẹni , ìwà tó sì yẹ àwọn èèyàn Jèhófà ló yẹ ká máa hù níbẹ̀ . 
 11 , 12 . ( a ) Kí ló yẹ ká jẹ́ káwọn ọmọ wa tó ń wá sípàdé mọ̀ ? 
 ( b ) Ọ̀nà tó dára wo làwọn ọmọ lè gbà máa fi ohun tí wọ́n gbà gbọ́ hàn láwọn ìpàdé wa ? 
 Ó ṣe pàtàkì gan - an pé ká kọ́ àwọn ọmọ wa bó ṣe yẹ kí wọ́n máa hùwà láwọn ìpàdé wa . 
 Àwọn Kristẹni tó jẹ́ òbí ní láti ṣàlàyé fáwọn ọmọ wọn pé Gbọ̀ngàn Ìjọba àti ibi tá a ti ń ṣe Ìkẹ́kọ̀ọ́ Ìwé Ìjọ kì í ṣe ibi eré . 
 Ibi tá a ti ń jọ́sìn Jèhófà tá a sì ń kẹ́kọ̀ọ́ ọ̀rọ̀ rẹ̀ ni wọ́n jẹ́ . 
 Sólómọ́nì Ọba ọlọ́gbọ́n náà sọ pé : “ Ṣọ́ ẹsẹ̀ rẹ nígbàkigbà tí o bá ń lọ sí ilé Ọlọ́run tòótọ́ ; kí sísúnmọ́ tòsí láti gbọ́ sì wà . ” 
 Mósè fún àwọn ọmọ Ísírẹ́lì nítọ̀ọ́ni láti máa kóra jọ , àwọn àgbà àti “ àwọn ọmọ kéékèèké . ” 
 Ó sọ pé : “ Pe àwọn ènìyàn náà jọpọ̀ . . . kí wọ́n bàa lè fetí sílẹ̀ àti kí wọ́n bàa lè kẹ́kọ̀ọ́ , bí wọn yóò ti máa bẹ̀rù Jèhófà Ọlọ́run yín , kí wọ́n sì kíyè sára láti mú gbogbo ọ̀rọ̀ òfin yìí ṣe . 
 Kí àwọn ọmọ wọn tí kò tíì mọ̀ sì fetí sílẹ̀ , kí wọ́n sì kọ́ láti bẹ̀rù Jèhófà . ” — Diutarónómì 31 : 12 , 13 . 
 Bákan náà lónìí , àwọn ọmọ wa ń bá àwọn òbí wọn wá sáwọn ìpàdé láti fetí sílẹ̀ kí wọ́n sì kẹ́kọ̀ọ́ . 
 Bí wọ́n bá ti lè máa fọkàn bá ọ̀rọ̀ lọ tí wọ́n sì lè lóye àwọn ẹ̀kọ́ pàtàkì inú Bíbélì , àwọn ọmọ náà lè máa “ polongo ” ìgbàgbọ́ wọn “ ní gbangba ” nípa kíkópa nínú dídáhùn àwọn ìbéèrè tó bá jẹ yọ . 
 Ọmọ kékeré kan lè bẹ̀rẹ̀ sí í dáhùn nípa sísọ gbólóhùn ṣókí láti fi dáhùn ìbéèrè kan tó lóye rẹ̀ . 
 Lákọ̀ọ́kọ́ , ó lè jẹ́ pé ńṣe ni yóò máa ka àwọn ìdáhùn náà , àmọ́ nígbà tó bá yá , yóò gbìyànjú láti máa sọ ọ́ ní ọ̀rọ̀ ara rẹ̀ . 
 Èyí yóò ṣe ọmọ náà láǹfààní yóò sì múnú rẹ̀ dùn . 
 Irú ọ̀rọ̀ ìgbàgbọ́ bẹ́ẹ̀ tó ń wá látọkàn ọmọ náà tún máa ń múnú àwọn àgbà tó wà níbẹ̀ dùn . 
 Àwọn òbí fúnra wọn ló yẹ kí wọ́n fi àpẹẹrẹ lélẹ̀ láti rí i pé àwọn fúnra wọn ń dáhùn ìbéèrè . 
 Tó bá ṣeé ṣe , ó dára káwọn ọmọ ní Bíbélì àti ìwé orin tiwọn , kí wọ́n sì ní ẹ̀dà ìwé tá à ń kẹ́kọ̀ọ́ rẹ̀ lọ́wọ́ . 
 Wọn ò gbọ́dọ̀ ṣe àwọn ìwé náà játijàti . 
 Gbogbo ìwọ̀nyí yóò jẹ́ káwọn ọmọ náà mọ̀ pé àwọn ìpàdé wa jẹ́ àpéjọ mímọ́ . 
 Kí la retí pé káwọn tó wá sípàdé wa fún ìgbà àkọ́kọ́ sọ ? 
 Ó dájú pé a kò ní fẹ́ káwọn ìpàdé wa dà bí àwọn ìsìn inú ṣọ́ọ̀ṣì tó jẹ́ pé wọ́n kì í tani jí tàbí tí wọ́n máa ń dá lórí òdodo àṣehàn . 
 Bẹ́ẹ̀ la ò ní fẹ́ kí wọ́n jẹ́ ibi tá a ti ń pariwo gèè bíi ti ilé ijó . 
 Àwọn ìpàdé tá à ń ṣe ní Gbọ̀ngàn Ìjọba wa ní láti fani mọ́ra kó sì tuni lára , àmọ́ a ò ní jẹ́ kó dà bíi pé ibi ìṣiré ni . 
 Nítorí ká lè jọ́sìn Jèhófà la ṣe ń pàdé níbẹ̀ , nítorí náà a gbọ́dọ̀ máa fọ̀wọ̀ hàn fáwọn ìpàdé wa . 
 Ohun tá a fẹ́ ni pé káwọn tó wá sípàdé wa fún ìgbà àkọ́kọ́ , tí wọ́n gbọ́ àwọn ẹ̀kọ́ wa , tí wọ́n sì kíyè sí ìwà wa àti tàwọn ọmọ wa , sọ pé : “ Ọlọ́run wà láàárín yín ní ti tòótọ́ . ” — 1 Kọ́ríńtì 14 : 25 . 
 Ohun Kan Tí Kò Ní Yí Padà Nínú Ìjọsìn Wa 
 14 , 15 . ( a ) Báwo la ṣe lè yẹra fún ‘ ṣíṣàìnáání ilé Ọlọ́run wa ’ ? 
 ( b ) Báwo ni Aísáyà 66 : 23 ṣe ń ní ìmúṣẹ lọ́wọ́lọ́wọ́ ? 
 Gẹ́gẹ́ bá a ti sọ ṣáájú , Jèhófà ń kó àwọn èèyàn rẹ̀ jọ ó sì ń mú kí wọ́n máa yọ̀ nínú “ ilé àdúrà ” rẹ̀ , ìyẹn tẹ́ńpìlì rẹ̀ tẹ̀mí . 
 Nehemáyà olóòótọ́ rán àwọn Júù ẹlẹ́gbẹ́ rẹ̀ létí pé wọ́n gbọ́dọ̀ máa fi ọ̀wọ̀ hàn fún tẹ́ńpìlì nípa mímú ọrẹ wá . 
 Ó sọ pé : “ A kò sì gbọ́dọ̀ ṣàìnáání ilé Ọlọ́run wa . ” 
 Síwájú sí i , a kò gbọ́dọ̀ ṣàìnáání pípè tí Jèhófà pè wá láti wá jọ́sìn òun nínú “ ilé àdúrà ” rẹ̀ . 
 Nígbà tí Aísáyà ń sọ ìdí tó fi ṣe pàtàkì láti máa pàdé déédéé láti jọ́sìn Ọlọ́run , ó sọ àsọtẹ́lẹ̀ pé : “ ‘ Dájúdájú , yóò sì ṣẹlẹ̀ pé láti òṣùpá tuntun dé òṣùpá tuntun àti láti sábáàtì dé sábáàtì , gbogbo ẹran ara yóò wọlé wá tẹrí ba níwájú mi , ’ ni Jèhófà wí . ” 
 Èyí ń ṣẹlẹ̀ lóde òní . 
 Lọ́sọ̀ọ̀sẹ̀ làwọn Kristẹni tó ti ya ara wọn sí mímọ́ máa ń pàdé pọ̀ déédéé láti jọ́sìn Jèhófà . 
 Lílọ sí àwọn ìpàdé Kristẹni àti lílọ sí òde ìwàásù wà lára ohun tí wọ́n máa ń ṣe . 
 Ǹjẹ́ o wà lára àwọn tó ń ‘ wọlé wá tẹrí ba níwájú Jèhófà ’ déédéé ? 
 Kí nìdí tí lílọ sípàdé déédéé fi jẹ́ ohun tó yẹ kó mọ́ wa lára nísinsìnyí ? 
 Ìwé Aísáyà 66 : 23 yóò ṣẹ ní kíkún nínú ayé tuntun tí Jèhófà ṣèlérí . 
 Lákòókò yẹn , ní ọ̀sọ̀ọ̀sẹ̀ àti lóṣooṣù , “ gbogbo ẹran ara , ” ìyẹn gbogbo èèyàn , yóò “ wọlé wá tẹrí ba níwájú ” Jèhófà , ìyẹn ni pé wọn yóò máa jọ́sìn Jèhófà , èyí á sì jẹ́ títí ayérayé . 
 Níwọ̀n bí pípàdé pọ̀ láti jọ́sìn Jèhófà yóò ti jẹ́ ohun tá a óò máa ṣe títí lọ nínú ìjọsìn wa sí Ọlọ́run nínú ètò tuntun , ǹjẹ́ kò yẹ ká sọ lílọ sáwọn àpéjọ wa mímọ́ déédéé di ohun tó mọ́ wa lára nísinsìnyí ? 
 Kí nìdí tá a fi nílò àwọn ìpàdé wa “ pàápàá jù lọ bí [ a ] ti rí i pé ọjọ́ náà ń sún mọ́lé ” ? 
 Bí òpin ti ń sún mọ́lé , ó yẹ ká túbọ̀ pinnu ju ti tẹ́lẹ̀ lọ pé a óò máa lọ sáwọn àpéjọ Kristẹni láti jọ́sìn . 
 Nítorí pé àwọn ìpàdé wa jẹ́ mímọ́ , a ò ní jẹ́ kí iṣẹ́ wa , iléèwé ìrọ̀lẹ́ , tàbí iṣẹ́ iléèwé àṣetiléwá , dí wa lọ́wọ́ pípéjọ déédéé pẹ̀lú àwọn tá a jọ jẹ́ onígbàgbọ́ . 
 A nílò okun tá à ń rí gbà nígbà tá a bá péjọ pọ̀ . 
 Àwọn ìpàdé ìjọ ń fún wa láǹfààní láti mọ ara wa , láti fún ara wa níṣìírí àti láti ru ara wa sókè sí “ ìfẹ́ àti iṣẹ́ àtàtà . ” 
 A nílò gbogbo nǹkan wọ̀nyí “ pàápàá jù lọ bí [ a ] ti rí i pé ọjọ́ náà ń sún mọ́lé . ” 
 Nítorí náà , ẹ jẹ́ ká máa fi ọ̀wọ̀ tó yẹ hàn fún àwọn àpéjọ mímọ́ nípa lílọ síbẹ̀ déédéé , nípa wíwọ aṣọ tó bójú mu àti nípa híhùwà tó yẹ . 
 Tá a bá ń ṣe nǹkan wọ̀nyí , à ń fi hàn pé ojú tí Jèhófà fi ń wo àwọn ohun mímọ́ làwa náà fi ń wò wọ́n . 
 Àtúnyẹ̀wò 
 • Kí nìdí tó fi yẹ ká ka àpéjọ àwọn èèyàn Jèhófà sí mímọ́ ? 
 • Kí làwọn ohun tá a máa ń ṣe láwọn ìpàdé wa tó mú kí wọ́n jẹ́ àpéjọ mímọ́ ? 
 • Ọ̀nà wo làwọn ọmọ wa lè gbà fi hàn pé wọ́n ka àwọn ìpàdé wa sí ohun mímọ́ ? 
 • Kí nìdí tó fi yẹ ká jẹ́ kí wíwá sípàdé déédéé jẹ́ ohun tó mọ́ wa lára nísinsìnyí ? 
 [ Àwọn àwòrán tó wà ní ojú ìwé 28 ] 
 Ibikíbi yòówù ká ti máa ṣe àwọn ìpàdé wa láti jọ́sìn Jèhófà , àpéjọ mímọ́ ni wọ́n jẹ́ 
 [ Àwòrán tó wà ní ojú ìwé 31 ] 
 Ìdí táwọn ọmọ wa fi ń lọ sáwọn ìpàdé ni pé kí wọ́n lè fetí sílẹ̀ kí wọ́n sì kẹ́kọ̀ọ́ 
 Dúró Sínú Ìfẹ́ Ọlọ́run ! 
 “ Olùfẹ́ ọ̀wọ́n , . . . ẹ pa ara yín mọ́ nínú ìfẹ́ Ọlọ́run , . . . pẹ̀lú ìyè àìnípẹ̀kun níwájú . ” — JÚÚDÀ 20 , 21 . 
 1 , 2 . 
 Báwo lo ṣe lè dúró sínú ìfẹ́ Ọlọ́run ? 
 JÈHÓFÀ fẹ́ràn aráyé tó bẹ́ẹ̀ gẹ́ẹ́ tó fi fi Ọmọ bíbí kan ṣoṣo rẹ̀ fúnni káwọn tó bá ń lo ìgbàgbọ́ nínú rẹ̀ lè ní ìyè àìnípẹ̀kun . 
 Ohun àgbàyanu mà ni pé Ọlọ́run ní irú ìfẹ́ bẹ́ẹ̀ sí wa o ! 
 Bó o bá jẹ́ ìránṣẹ́ Jèhófà , ó dájú pé títí láé ni wàá fẹ́ kí Ọlọ́run ní irú ìfẹ́ bẹ́ẹ̀ sí ọ . 
 Ọmọ ẹ̀yìn náà , Júúdà sọ bó o ṣe lè dúró sínú ìfẹ́ Ọlọ́run . 
 Ó kọ̀wé pé : “ Nípa gbígbé ara yín ró lórí ìgbàgbọ́ yín mímọ́ jù lọ , àti gbígbàdúrà pẹ̀lú ẹ̀mí mímọ́ , ẹ pa ara yín mọ́ nínú ìfẹ́ Ọlọ́run , bí ẹ ti ń dúró de àánú Olúwa wa Jésù Kristi pẹ̀lú ìyè àìnípẹ̀kun níwájú . ” 
 Kíkẹ́kọ̀ọ́ Ọ̀rọ̀ Ọlọ́run àti wíwàásù ìhìn rere á ràn ẹ́ lọ́wọ́ láti fi ìgbàgbọ́ “ mímọ́ jù lọ , ” ìyẹn àwọn ẹ̀kọ́ Kristẹni gbé ara rẹ ro . 
 Kó o bàa lè dúró sínú ìfẹ́ Ọlọ́run , o gbọ́dọ̀ máa gbàdúrà “ pẹ̀lú ẹ̀mí mímọ́ , ” tàbí lábẹ́ agbára rẹ̀ . 
 Kó o bàa lè jèrè ìyè àìnípẹ̀kun , o tún gbọ́dọ̀ fi hàn pó o nígbàgbọ́ nínú ẹbọ ìràpadà Jésù Kristi . — 1 Jòhánù 4 : 10 . 
 Kí ló fà á táwọn kan kì í fi í ṣe Ẹlẹ́rìí Jèhófà mọ́ ? 
 Àwọn kan ti nígbàgbọ́ rí , àmọ́ wọn ò dúró sínú ìfẹ́ Ọlọ́run . 
 Wọn kì í ṣe Ẹlẹ́rìí Jèhófà mọ́ nítorí pé ipa ọ̀nà ẹ̀ṣẹ̀ ló wù wọ́n láti máa tọ̀ . 
 Kí lo lè ṣe tírú ẹ̀ ò fi ní ṣẹlẹ̀ sí ẹ ? 
 Bó o bá ronú lórí àwọn kókó tá a fẹ́ jíròrò yìí , ó lè ràn ẹ́ lọ́wọ́ láti má ṣe gba ẹ̀ṣẹ̀ láàyè , kó o sì dúró sínú ìfẹ́ Ọlọ́run . 
 Fi Ìfẹ́ Tó O Ní fún Ọlọ́run Hàn 
 Báwo ló ti ṣe pàtàkì tó pé ká máa ṣègbọràn sí Ọlọ́run ? 
 Fi ìfẹ́ tó o ní fún Ọlọ́run hàn nípa ṣíṣègbọràn sí i . 
 Àpọ́sítélì Jòhánù kọ̀wé pé : “ Èyí ni ohun tí ìfẹ́ fún Ọlọ́run túmọ̀ sí , pé kí a pa àwọn àṣẹ rẹ̀ mọ́ ; síbẹ̀ àwọn àṣẹ rẹ̀ kì í ṣe ẹrù ìnira . ” 
 Bó o bá ti jẹ́ kó mọ́ ẹ lára láti máa pa òfin Ọlọ́run mọ́ , wàá lókun tí wàá fi dènà ìdẹwò ìyẹn á sì mú kó o láyọ̀ . 
 Onísáàmù sọ pé : “ Aláyọ̀ ni ènìyàn tí kò rìn nínú ìmọ̀ràn àwọn ẹni burúkú , . . . ṣùgbọ́n inú dídùn rẹ̀ wà nínú òfin Jèhófà . ” — Sáàmù 1 : 1 , 2 . 
 Kí ni ìfẹ́ tó o ní fún Jèhófà á mú kó o ṣe ? 
 Ìfẹ́ tó o ní fún Jèhófà á mú kó o sá fún dídẹ́ṣẹ̀ tó burú jáì , èyí tó máa kẹ́gàn bá orúkọ rẹ̀ . 
 Ágúrì gbàdúrà pé : “ Má ṣe fún mi ní ipò òṣì tàbí ti ọrọ̀ . 
 Jẹ́ kí n jẹ ìwọ̀n oúnjẹ tí ó jẹ́ ìpín tèmi , kí n má bàa yó tán kí n sì sẹ́ ọ ní ti tòótọ́ , kí n sì wí pé : ‘ Ta ni Jèhófà ? ’ 
 kí n má sì di òtòṣì kí n sì jalè ní ti tòótọ́ kí n sì kọjú ìjà sí orúkọ Ọlọ́run mi . ” 
 Ìwọ náà pinnu pé o ò ní “ kọjú ìjà sí orúkọ Ọlọ́run ” nípa kíkó ẹ̀gàn bá a . 
 Kàkà bẹ́ẹ̀ , máa sapá ní gbogbo ìgbà láti máa ṣe àwọn nǹkan tó tọ́ , èyí táá máa fògo fún un . — Sáàmù 86 : 12 . 
 Kí ló lè ṣẹlẹ̀ bó o bá mọ̀ọ́mọ̀ dẹ́ṣẹ̀ ? 
 Máa gbàdúrà déédéé sí Jèhófà , Baba rẹ ọ̀run onífẹ̀ẹ́ , pé kó ràn ẹ́ lọ́wọ́ kó o má bàa kó sínú ìdẹwò tó lè mú kó o dẹ́ṣẹ̀ . 
 Má ṣe dẹ́kun títẹ̀ lé ìmọ̀ràn Ọlọ́run kí àdúrà rẹ má bàa ní ìdènà . 
 Bó o bá mọ̀ọ́mọ̀ dẹ́ṣẹ̀ , ohun tó máa tẹ̀yìn ẹ̀ wá ò ní dáa rárá . 
 Ìdí ni pé ńṣe ni Jèhófà máa dí ọ̀nà táwọn ọlọ̀tẹ̀ lè bá dé ọ̀dọ̀ rẹ̀ , kí àdúrà wọn má bàa lè dé ibi tó wà , ṣe ló máa dà bíi pé ìwọ́jọpọ̀ àwọsánmà ló fi dí i . 
 Nítorí náà , fẹ̀mí ìrẹ̀lẹ̀ hàn , kó o sì gbà á ládùúrà pé kí Ọlọ́run má ṣe jẹ́ kó o ṣe ohunkóhun tí ò ní jẹ́ kó o lè gbàdúrà sí i mọ́ . — 2 Kọ́ríńtì 13 : 7 . 
 Fi Hàn Pé O Nífẹ̀ẹ́ Ọmọ Ọlọ́run 
 7 , 8 . 
 Báwo ni títẹ̀lé ìmọ̀ràn Jésù ṣe lè ran ẹnì kan lọ́wọ́ láti má máa hùwà ẹ̀ṣẹ̀ ? 
 Fi hàn pé o nífẹ̀ẹ́ Jésù Kristi nípa ṣíṣègbọràn sí àwọn àṣẹ rẹ̀ , nítorí pé èyí á ràn ẹ́ lọ́wọ́ láti má máa hùwà ẹ̀ṣẹ̀ . 
 Jésù sọ pé : “ Bí ẹ bá pa àwọn àṣẹ mi mọ́ , ẹ óò dúró nínú ìfẹ́ mi , gan - an gẹ́gẹ́ bí mo ti pa àwọn àṣẹ Baba mọ́ , tí mo sì dúró nínú ìfẹ́ rẹ̀ . ” 
 Báwo ni fífi ọ̀rọ̀ Jésù sílò ṣe lè ràn ọ́ lọ́wọ́ láti máa dúró sínú ìfẹ́ Ọlọ́run ? 
 Fífiyè sí ọ̀rọ̀ Jésù lè ràn ọ́ lọ́wọ́ láti máa hùwà tó tọ́ . 
 Nínú Òfin tí Ọlọ́run fáwọn ọmọ Ísírẹ́lì , ó sọ pé : “ Ìwọ kò gbọ́dọ̀ ṣe panṣágà . ” 
 Àmọ́ Jésù jẹ́ ká rí ìlànà tó wà nínú òfin yẹn nípa sísọ pé : “ Olúkúlùkù ẹni tí ń bá a nìṣó ní wíwo obìnrin kan láti ní ìfẹ́ onígbòónára sí i , ti ṣe panṣágà pẹ̀lú rẹ̀ ná nínú ọkàn - àyà rẹ̀ . ” 
 Àpọ́sítélì Pétérù sọ pé àwọn kan nínú ìjọ ní ọ̀rúndún kìíní ní “ ojú tí ó kún fún panṣágà , ” wọ́n sì “ ń ré àwọn ọkàn tí kò dúró sójú kan lọ . ” 
 Àmọ́ , dípò tí wàá fi máa fara wé irú àwọn èèyàn bẹ́ẹ̀ , o lè sá fún ẹ̀ṣẹ̀ téèyàn lè tibi ìbálòpọ̀ dá bó o bá fẹ́ràn Ọlọ́run àti Kristi , tó ò ń ṣègbọràn sí wọn , tó o sì pinnu láti má ṣe jẹ́ kí ohunkóhun ba àárín ìwọ àtàwọn méjèèjì jẹ́ . 
 Jẹ́ Kí Ẹ̀mí Jèhófà Máa Darí Rẹ 
 Kí ló lè ṣẹlẹ̀ bí ẹnì kan bá tẹra mọ́ ẹ̀ṣẹ̀ dídá ? 
 Máa gbàdúrà pé kí Ọlọ́run fún ọ ní ẹ̀mí mímọ́ rẹ̀ , kó o sì jẹ́ kó máa darí rẹ . 
 Bó o bá ń hùwà ẹ̀ṣẹ̀ , Ọlọ́run lè gba ẹ̀mí rẹ̀ kúrò lọ́wọ́ rẹ . 
 Lẹ́yìn tí Dáfídì ti dẹ́ṣẹ̀ nítorí pé ó ṣe panṣágà pẹ̀lú Bátí - ṣébà , ó bẹ Ọlọ́run pé : “ Má ṣe gbé mi sọnù kúrò níwájú rẹ ; ẹ̀mí mímọ́ rẹ ni kí o má sì gbà kúrò lára mi . ” 
 Àmọ́ , nítorí pé Sọ́ọ̀lù Ọba jẹ́ ẹlẹ́ṣẹ̀ tí kò ronú pìwà dà , ó pàdánù ẹ̀mí Ọlọ́run . 
 Ẹ̀ṣẹ̀ tí Sọ́ọ̀lù dá ni pé ó rú ẹbọ sísun , ó dá agbo ẹran tí Ọlọ́run ní kó pa run sí , ó sì dá ọba àwọn ará Ámálékì sí . 
 Lẹ́yìn náà ni Jèhófà gba ẹ̀mí mímọ́ rẹ̀ kúrò lára Sọ́ọ̀lù . — 1 Sámúẹ́lì 13 : 1 - 14 ; 15 : 1 - 35 ; 16 : 14 - 23 . 
 Kí ló dé tí ò fi yẹ kó o jẹ́ kó wá sínú ọkàn ẹ rárá láti máa hùwà ẹ̀ṣẹ̀ ? 
 Má ṣe jẹ́ kó wá sínú ọkàn ẹ rárá láti máa hùwà ẹ̀ṣẹ̀ . 
 Àpọ́sítélì Pọ́ọ̀lù kọ̀wé pé : “ Bí a bá mọ̀ọ́mọ̀ sọ ẹ̀ṣẹ̀ dídá dàṣà lẹ́yìn rírí ìmọ̀ pípéye nípa òtítọ́ gbà , kò tún sí ẹbọ kankan tí ó ṣẹ́ kù fún ẹ̀ṣẹ̀ mọ́ . ” 
 Wo bó ṣe máa burú tó bó o bá ń mọ̀ọ́mọ̀ dẹ́ṣẹ̀ débi tó fi wá di àṣà ẹ ! 
 Fi Ìfẹ́ Tòótọ́ Hàn Sáwọn Ẹlòmíràn 
 11 , 12 . 
 Láwọn ọ̀nà wo ni ìfẹ́ àti fífọwọ́ pàtàkì mú ètò ìgbéyàwó lè gbà mú kéèyàn má ṣe lọ́wọ́ sí ìṣekúṣe ? 
 O ò ní ṣèṣekúṣe bó o bá nífẹ̀ẹ́ àwọn ẹlòmíì . 
 Irú ìfẹ́ bẹ́ẹ̀ á mú kó o pa ọkàn rẹ mọ́ kó má bàa tàn ọ́ débi tí wàá fi máa fa ojú ọkọ ọlọ́kọ tàbí aya aláya mọ́ra . 
 Torí pé bó o bá ṣe bẹ́ẹ̀ , o lè dẹ́ṣẹ̀ panṣágà . 
 Fara wé Jóòbù tó jẹ́ adúróṣinṣin , tí kò tẹjú mọ́ obìnrin mìíràn yàtọ̀ sí ìyàwó rẹ̀ . — Jóòbù 31 : 1 . 
 Ètò mímọ́ ní ètò ìgbéyàwó , bó o bá fọwọ́ pàtàkì mú un , á ràn ẹ́ lọ́wọ́ láti sá fún ẹ̀ṣẹ̀ bíburú jáì . 
 Ìfẹ́ Ọlọ́run ni pé kí ìgbéyàwó tó lọ́lá àti ìbálòpọ̀ jẹ́ ọ̀nà táwọn èèyàn á lè gbà máa bímọ . 
 Má sì ṣe gbàgbé pé ọ̀ràn tó jẹ mọ́ ìwàláàyè làwọn ẹ̀yà ara tó wà fún ìbálòpọ̀ wà fún , ohun mímọ́ sì ni ìwàláàyè . 
 Ìyẹn ló fi jẹ́ pé Ọlọ́run làwọn panṣágà àti àgbèrè ń ṣàìgbọràn sí , wọ́n ń tàbùkù sí ìbálòpọ̀ , wọn ò sì fojú pàtàkì wo jíjẹ́ tí ètò ìgbéyàwó jẹ́ mímọ́ , wọ́n ń ṣẹ̀ sí ara wọn . 
 Àmọ́ , ìfẹ́ fún Ọlọ́run àti aládùúgbò ẹni tó fi mọ́ ìgbọràn sí Ọlọ́run ni kì í jẹ́ kéèyàn lọ́wọ́ nínú ìwà tó lè mú kí wọ́n yọni lẹ́gbẹ́ nínú ìjọ Kristẹni . 
 Lọ́nà wo ni oníṣekúṣe èèyàn gbà “ ń pa àwọn ohun tí ó níye lórí run ” ? 
 Ó pọn dandan pé ká má ṣe gba èrò tí ń súnni dẹ́ṣẹ̀ láàyè ká má bàa kó ẹ̀dùn ọkàn bá tẹbí tará wa . 
 Òwe 29 : 3 sọ pé : “ Ẹni tí ń bá kárùwà kẹ́gbẹ́ ń pa àwọn ohun tí ó níye lórí run . ” 
 Ẹní bá ń ṣe panṣágà tí kò sì ronú pìwà dà ń ba àjọṣe rẹ̀ pẹ̀lú Ọlọ́run jẹ́ , ó sì ń tú ìdílé ká . 
 Ìyàwó irú onípanṣágà bẹ́ẹ̀ lẹ́tọ̀ọ́ láti kọ̀ ọ́ sílẹ̀ . 
 Ì báà jẹ́ ọkọ tàbí aya ló ń hùwà àìtọ́ , bí ìgbéyàwó wọn bá tú ká , ó lè fa ìrora ọkàn ńláǹlà fún èyí tára ẹ̀ mọ́ nínú àwọn méjèèjì , fáwọn ọmọ , àti fáwọn ẹlòmíì . 
 Ǹjẹ́ o ò gbà pé bá a bá mọ bí ìpalára tí ìṣekúṣe lè fà ṣe pọ̀ tó , ó máa mú ká sá fóhun tó bá máa dẹ wá wò láti lọ́wọ́ nínú ẹ̀ ? 
 Ẹ̀kọ́ wo la lè rí kọ́ nípa ìwà àìtọ́ nínú Òwe 6 : 30 - 35 ? 
 Nítorí a mọ̀ pé kò sí béèyàn tó dẹ́ṣẹ̀ panṣágà ṣe lè tún ohun tó ti bà jẹ́ ṣe , ó yẹ́ ká yẹra fún ìwà ìmọtara - ẹni - nìkan tó burú jáì yìí . 
 Òwe 6 : 30 - 35 fi hàn pé bó tilẹ̀ jẹ́ pé àwọn èèyàn ṣì lè káàánú olè tó jí nǹkan nítorí pé ebi ń pa á , ńṣe ni wọ́n máa ń tẹ́ńbẹ́lú ẹní bá ṣe panṣágà nítorí pé èrò ọkàn rẹ̀ ò mọ́ . 
 Ńṣe ló “ ń run ọkàn [ tàbí , ìwàláàyè ] ara rẹ̀ . ” 
 Bó bá jẹ́ pé lábẹ́ Òfin Mósè ni , pípa ni wọn máa pa á . 
 Ẹní bá ṣe panṣágà ń kó ìrora ọkàn bá àwọn ẹlòmíràn kó bàa lè tẹ́ ìfẹ́kúfẹ̀ẹ́ ọkàn rẹ̀ lọ́rùn ni , bẹ́ẹ̀ sì rèé , onípanṣágà tí kò ronú pìwà dà ò lè dúró sínú ìfẹ́ Ọlọ́run , nítorí náà yíyọ la ó yọ ọ́ nínú ìjọ Kristẹni mímọ́ . 
 Máa Jẹ́ Kí Ẹ̀rí Ọkàn Rẹ Mọ́ 
 Kí ni ẹ̀rí ọkàn tá a sàmì sí “ gẹ́gẹ́ bí pé pẹ̀lú irin ìsàmì ” ò ní ṣe mọ́ ? 
 Tá ò bá fẹ́ kúrò nínú ìfẹ́ Ọlọ́run , a ò gbọ́dọ̀ jẹ́ kí ẹ̀rí ọkàn wa jingíri sínú ẹ̀ṣẹ̀ . 
 Èyí fi hàn gbangba pé a ò gbọ́dọ̀ fara mọ́ ìwàkíwà táráyé ń hù , a sì gbọ́dọ̀ máa ṣọ́ra bó bá dọ̀ràn irú àwọn tá a ó máa bá kẹ́gbẹ́ , irú ìwé tá a ó máa kà àti irú eré ìnàjú tá a ó máa ṣe . 
 Pọ́ọ̀lù kìlọ̀ pé : “ Ní ìkẹyìn àwọn sáà àkókò , àwọn kan yóò yẹsẹ̀ kúrò nínú ìgbàgbọ́ , ní fífi àfiyèsí sí àwọn àsọjáde onímìísí tí ń ṣini lọ́nà àti àwọn ẹ̀kọ́ ẹ̀mí èṣù , nípasẹ̀ àgàbàgebè àwọn ènìyàn tí ń purọ́ , àwọn tí a ti sàmì sí inú ẹ̀rí - ọkàn wọn gẹ́gẹ́ bí pé pẹ̀lú irin ìsàmì . ” 
 Ẹ̀rí ọkàn tá a sàmì sí “ gẹ́gẹ́ bí pé pẹ̀lú irin ìsàmì ” dà bí ẹran ara tí iná jó , tó dápàá , tó sì ti yigbì . 
 Irú ẹ̀rí ọkàn bẹ́ẹ̀ ò tún ní kìlọ̀ fún wa mọ́ pé ká má ṣe bá àwọn apẹ̀yìndà da nǹkan pọ̀ , bẹ́ẹ̀ ni kò sì ní sọ fún wa pé ká máà sún mọ́ ohunkóhun tó lè mú ká ṣubú kúrò nínú ìgbàgbọ́ . 
 Kí nìdí tó fi ṣe pàtàkì tó bẹ́ẹ̀ pé kéèyàn ní ẹ̀rí ọkàn mímọ́ ? 
 Ká tó lè rí ìgbàlà , a gbọ́dọ̀ ní ẹ̀rí ọkàn mímọ́ . 
 Nípasẹ̀ ìgbàgbọ́ tá a ní nínú ẹ̀jẹ̀ Jésù tí wọ́n ta sílẹ̀ , a ti wẹ ẹ̀rí ọkàn wa mọ́ nínú àwọn òkú iṣẹ́ , “ kí a lè ṣe iṣẹ́ ìsìn ọlọ́wọ̀ fún Ọlọ́run alààyè . ” 
 Bá a bá mọ̀ọ́mọ̀ dẹ́ṣẹ̀ , a ó sọ ẹ̀rí ọkàn wa di ẹlẹ́gbin , a ò sì ní jẹ́ èèyàn mímọ́ tó yẹ fún iṣẹ́ ìsìn Ọlọ́run mọ́ . 
 Ṣùgbọ́n , pẹ̀lú ìrànlọ́wọ́ Jèhófà , a lè ní ẹ̀rí ọkàn mímọ́ . 
 Àwọn Ọ̀nà Míì Tá A Lè Gbà Sá fún Ìwà Àìtọ́ 
 Àǹfààní wo ló wà nínú ‘ títọ Jèhófà lẹ́yìn ní kíkún ’ ? 
 “ Tọ Jèhófà lẹ́yìn ní kíkún , ” bí Kálébù ti ṣe ní Ísírẹ́lì ìgbàanì . 
 Máa ṣé ohun tí Ọlọ́run bá fẹ́ kó o ṣe , má sì ṣe ronú láé pé wàá jẹun lórí “ tábìlì àwọn ẹ̀mí èṣù . ” 
 Má ṣe báwọn apẹ̀yìndà da ohunkóhun pọ̀ . 
 Máa fi ìmọrírì jẹ oúnjẹ tẹ̀mí tó jẹ́ pé orí tábìlì Jèhófà nìkan lèèyàn ti lè rí i , nípa bẹ́ẹ̀ , àwọn olùkọ́ èké tàbí àwọn ẹ̀mí búburú ò ní lè ṣì ẹ́ lọ́nà . 
 Máa pọkàn pọ̀ sórí àwọn nǹkan tó jẹ mọ́ ìjọsìn Ọlọ́run , bíi kíkẹ́kọ̀ọ́ Bíbélì , lílọ sí ìpàdé àti kíkópa nínú iṣẹ́ òjíṣẹ́ pápá . 
 Ó dájú pé wàá láyọ̀ bó o bá ń tọ Jèhófà lẹ́yìn ní kíkún tó o sì ń ní púpọ̀ láti ṣe nínú iṣẹ́ Olúwa . — 1 Kọ́ríńtì 15 : 58 . 
 Ìwà wo ni ìbẹ̀rù Jèhófà á mú kó o máa hù ? 
 Fi ṣe ìpinnu rẹ láti “ ṣe iṣẹ́ ìsìn ọlọ́wọ̀ fún Ọlọ́run . . . pẹ̀lú ìbẹ̀rù Ọlọ́run àti ìbẹ̀rù ọlọ́wọ̀ . ” 
 Bó o bá ní ìbẹ̀rù ọlọ́wọ̀ fún Jèhófà , wàá lè kọ ìwà búburú èyíkéyìí sílẹ̀ . 
 Ó máa ràn ọ́ lọ́wọ́ láti máa hùwà ní ìbámu pẹ̀lú ìmọ̀ràn tí Pétérù fún àwọn tí wọ́n jọ jẹ́ ẹni àmì òróró pé : “ Bí ẹ bá ń ké pe Baba tí ń ṣèdájọ́ láìṣe ojúsàájú ní ìbámu pẹ̀lú iṣẹ́ olúkúlùkù , ẹ hùwà pẹ̀lú ìbẹ̀rù nígbà tí ẹ ń ṣe àtìpó . ” — 1 Pétérù 1 : 17 . 
 Kí nìdí tó fi yẹ kó máa fi àwọn nǹkan tó ò ń kọ́ nínú Ọ̀rọ̀ Ọlọ́run sílò ní gbogbo ìgbà ? 
 Gbogbo ìgbà ni kó o máa fi àwọn nǹkan tó ò ń kọ́ nínú Ọ̀rọ̀ Ọlọ́run sílò . 
 Èyí á ràn ẹ́ lọ́wọ́ láti má ṣe gba ẹ̀ṣẹ̀ tó burú jáì láàyè nítorí pé wàá wà lára “ àwọn tí wọ́n tipasẹ̀ lílò kọ́ agbára ìwòye wọn láti fi ìyàtọ̀ sáàárín ohun tí ó tọ́ àti ohun tí kò tọ́ . ” 
 Dípò tí wàá fi máa sọ ohunkóhun tó bá ṣáà ti bá ẹ lẹ́nu tàbí tí wàá fi máa hùwà tó bá ṣáà ti wù ẹ́ , ṣe ni kó o máa ṣọ́ra kó o bàa lè máa rìn gẹ́gẹ́ bí ọlọgbọ́n , kó o sì máa ‘ ra àkókò tí ó rọgbọ padà ’ láwọn ọjọ́ búburú wọ̀nyí . 
 “ Máa bá a lọ ní ríróye ohun tí ìfẹ́ Jèhófà jẹ́ , ” kó o sì máa ṣe ìfẹ́ rẹ̀ nìṣó . — Éfésù 5 : 15 - 17 ; 2 Pétérù 3 : 17 . 
 Kí nìdí tí kò fi yẹ ká gba ojúkòkòrò láàyè ? 
 Má ṣe fi ààyè sílẹ̀ fún ṣíṣe ojúkòkòrò sí nǹkan ẹlòmíràn . 
 Ọ̀kan lára àwọn Òfin Mẹ́wàá sọ pé : “ Ojú rẹ kò gbọ́dọ̀ wọ ilé ọmọnìkejì rẹ . 
 Ojú rẹ kò gbọ́dọ̀ wọ aya ọmọnìkejì rẹ , tàbí ẹrúkùnrin rẹ̀ tàbí ẹrúbìnrin rẹ̀ tàbí akọ màlúù rẹ̀ tàbí kẹ́tẹ́kẹ́tẹ́ rẹ̀ tàbí ohunkóhun tí ó jẹ́ ti ọmọnìkejì rẹ . ” 
 Ọ̀pọ̀ nǹkan tó jẹ́ tẹni ni Òfin yìí ń dáàbò bò , tó fi mọ́ ilé , ìyàwó , ìránṣẹ́ , ẹranko àti bẹ́ẹ̀ bẹ́ẹ̀ lọ . 
 Àmọ́ , ohun tó ṣe pàtàkì jù lọ ni ọ̀rọ̀ tí Jésù sọ pé ojúkòkòrò máa ń sọni di ẹlẹ́gbin . — Máàkù 7 : 20 - 23 . 
 21 , 22 . 
 Àwọn ọ̀nà wo ni Kristẹni kan lè gbà dáàbò bo ara ẹ̀ kó má bàa dẹ́ṣẹ̀ ? 
 Wá ọ̀nà tó o lè gbà dáàbò bo ara ẹ kí ìfẹ́kúfẹ̀ẹ́ má bàa sún ọ dẹ́ṣẹ̀ . 
 Jákọ́bù ọmọ ẹ̀yìn Jésù kọ̀wé pé : “ Olúkúlùkù ni a ń dán wò nípa fífà á jáde àti ríré e lọ nípasẹ̀ ìfẹ́ - ọkàn òun fúnra rẹ̀ . 
 Lẹ́yìn náà , ìfẹ́ - ọkàn náà , nígbà tí ó bá lóyún , a bí ẹ̀ṣẹ̀ ; ẹ̀wẹ̀ , ẹ̀ṣẹ̀ , nígbà tí a bá ti ṣàṣeparí rẹ̀ , a mú ikú wá . ” 
 Bí àpẹẹrẹ , bí ẹnì kan bá ti ní ìṣòro ọtí mímu nígbà kan rí , ó lè pinnu pé òun ò ní jẹ́ kí ọtí líle máa wà lárọ̀ọ́wọ́tó òun tàbí kó máa wà nínú ilé òun . 
 Kí Kristẹni kan má bàa fàyè gba ìdẹwò tó lè wáyé láàárín òun àti ẹni tí kì í ṣe ọkùnrin tàbí obìnrin bíi tìẹ , ó lè pọn dandan pé kó yí ààyè ẹ̀ níbi iṣẹ́ padà tàbí kó wá iṣẹ́ síbòmíì . — Òwe 6 : 23 - 28 . 
 Má ṣe ṣe ohunkóhun táá sún ọ dé bèbè ẹ̀ṣẹ̀ . 
 Títage àti ríro èròkerò lọ́kàn lè yọrí sí panṣágà àti àgbèrè . 
 Píparọ́ kéékèèké lè mú kẹ́nì kan gbójú gbóyà débi táá fi máa parọ́ ńlá , ìyẹn lè mú kó sọ irọ́ pípa dàṣà , ẹ̀ṣẹ̀ ńlá sì nìyẹn jẹ́ . 
 Fífẹ́wọ́ lè mú kí ẹ̀rí ọkàn ẹnì kan yigbì débi táá kúkú fi bẹ̀rẹ̀ sí í jí nǹkan ńláńlá . 
 Kódà , béèyàn bá ṣèèṣì gba èrò dídi apẹ̀yìndà láàyè pẹ́nrẹ́n , ó lè jẹ́ ìyẹn gan - an ló máa bá ẹni náà dórí dídi apẹ̀yìndà pátápátá . — Òwe 11 : 9 ; Ìṣípayá 21 : 8 . 
 Bó O Bá Ti Dẹ́ṣẹ̀ Ńkọ́ O ? 
 23 , 24 . 
 Ìtùnú wo la lè rí látinú 2 Kíróníkà 6 : 29 , 30 àti Òwe 28 : 13 ? 
 Gbogbo èèyàn ni aláìpé . 
 Àmọ́ bó o bá ti dẹ́ṣẹ̀ tó burú jáì , o lè rí ìtùnú látinú àdúrà tí Sólómọ́nì Ọba gbà nígbà tó ń ya tẹ́ńpìlì Jèhófà sí mímọ́ . 
 Sólómọ́nì gbàdúrà sí Ọlọ́run pé : “ Àdúrà yòówù , ìbéèrè fún ojú rere yòówù tí ó bá wáyé láti ọ̀dọ̀ ẹnikẹ́ni tàbí láti ọ̀dọ̀ gbogbo àwọn ènìyàn rẹ Ísírẹ́lì , nítorí pé olúkúlùkù wọn mọ ìyọnu àjàkálẹ̀ tirẹ̀ àti ìrora tirẹ̀ ; nígbà tí ó bá tẹ́ àtẹ́lẹwọ́ rẹ̀ ní tòótọ́ síhà ilé yìí , nígbà náà , kí ìwọ alára gbọ́ láti ọ̀run , ibi tí o ń gbé , kí o sì dárí jì , kí o sì fi fún olúkúlùkù ní ìbámu pẹ̀lú gbogbo ọ̀nà rẹ̀ , nítorí pé o mọ ọkàn - àyà rẹ̀ ( nítorí ìwọ fúnra rẹ nìkan ṣoṣo ni ó mọ ọkàn - àyà ọmọ aráyé ní àmọ̀dunjú ) . ” — 2 Kíróníkà 6 : 29 , 30 . 
 Òótọ́ ni pé Ọlọ́run mọ ohun tó wà lọ́kàn wa , ó sì máa ń dárí jini . 
 Òwe 28 : 13 sọ pé : “ Ẹni tí ó bá ń bo àwọn ìrélànàkọjá rẹ̀ mọ́lẹ̀ kì yóò kẹ́sẹ járí , ṣùgbọ́n ẹni tí ó bá jẹ́wọ́ tí ó sì fi wọ́n sílẹ̀ ni a ó fi àánú hàn sí . ” 
 Béèyàn bá ronú pìwà dà , tó jẹ́wọ́ ẹ̀ṣẹ̀ rẹ̀ , tó sì kọ ẹ̀ṣẹ̀ náà sílẹ̀ , onítọ̀hún á rí àánú Ọlọ́run gbà . 
 Síbẹ̀ , bó o bá ti di aláìlera nípa tẹ̀mí , kí ló tún lè ràn ọ́ lọ́wọ́ láti dúró sínú ìfẹ́ Ọlọ́run ? 
 Báwo Lo Ṣe Máa Dáhùn ? 
 • Báwo là ṣe lè dúró sínú ìfẹ́ Ọlọ́run ? 
 • Báwo ni ìfẹ́ fún Ọlọ́run àti Kristi ṣe lè ràn wá lọ́wọ́ láti má ṣe fàyè gba ẹ̀ṣẹ̀ dídá ? 
 • Kí nìdí tí ojúlówó ìfẹ́ tá a ní sáwọn ẹlòmíì ò fi ní jẹ́ ká fẹ́ láti ṣèṣekúṣe ? 
 • Kí ni díẹ̀ lára àwọn ọ̀nà tá a lè gbà sá fún ìwà àìtọ́ ? 
 [ Àwòrán tó wà ní ojú ìwé 21 ] 
 Júúdà fi ọ̀nà tá a lè gbà dúró sínú ìfẹ́ Ọlọ́run hàn wá 
 [ Àwòrán tó wà ní ojú ìwé 23 ] 
 Bí ìgbéyàwó bá tú ká , ó lè fa ìrora ọkàn fún èyí tára ẹ̀ mọ́ nínú àwọn méjèèjì àti fáwọn ọmọ 
 [ Àwòrán tó wà ní ojú ìwé 24 ] 
 Bíi ti Kálébù , ṣó o ti pinnu láti “ tọ Jèhófà lẹ́yìn ní kíkún ” ? 
 [ Àwòrán tó wà ní ojú ìwé 25 ] 
 Máa gbàdúrà déédéé pé kí Ọlọ́run ràn ẹ́ lọ́wọ́ láti má ṣe fàyè gba ìdẹwò 
 Máa Gba Ìbáwí Jèhófà 
 “ Má kọ ìbáwí Jèhófà . ” — ÒWE 3 : 11 . 
 Kí nìdí tó fi yẹ ká máa gba ìbáwí tó bá ti ọ̀dọ̀ Ọlọ́run wá ? 
 SÓLÓMỌ́NÌ ỌBA Ísírẹ́lì ìgbàanì sọ ìdí pàtàkì kan tó fi yẹ kí olúkúlùkù wa máa gba ìbáwí tó bá ti ọ̀dọ̀ Ọlọ́run wá . 
 Ó ní : “ Ìwọ ọmọ mi , má kọ ìbáwí Jèhófà ; má sì fi tẹ̀gàntẹ̀gàn kórìíra ìbáwí àfitọ́nisọ́nà rẹ̀ , nítorí pé ẹni tí Jèhófà nífẹ̀ẹ́ ni ó ń fi ìbáwí tọ́ sọ́nà , àní gẹ́gẹ́ bí baba ti ń tọ́ ọmọ tí ó dunnú sí . ” 
 Òótọ́ lọ̀rọ̀ yẹn , nítorí pé Baba rẹ tí ń bẹ lọ́run fẹ́ràn rẹ ló ṣe ń bá ọ wí . 
 Kí ni “ ìbáwí ” túmọ̀ sí , báwo lẹnì kan sì ṣe lè rí ìbáwí gbà ? 
 “ Ìbáwí ” túmọ̀ sí fífi ẹgba , ojú àti ọ̀rọ̀ nani tàbí fífúnni ní ìtọ́ni àti kíkọ́ni lẹ́kọ̀ọ́ . 
 Àpọ́sítélì Pọ́ọ̀lù kọ̀wé pé : “ Kò sí ìbáwí tí ó dà bí ohun ìdùnnú nísinsìnyí , bí kò ṣe akó - ẹ̀dùn - ọkàn - báni ; síbẹ̀ nígbà tí ó bá yá , fún àwọn tí a ti kọ́ nípasẹ̀ rẹ̀ , a máa so èso ẹlẹ́mìí àlàáfíà , èyíinì ni , òdodo . ” 
 Tó o bá ń gba ìbáwí Ọlọ́run tó o sì ń fi í sílò á ràn ẹ́ lọ́wọ́ láti máa tọ ipa ọ̀nà òdodo á sì tipa bẹ́ẹ̀ mú kó o túbọ̀ sún mọ́ Jèhófà , Ọlọ́run mímọ́ . 
 Ìbáwí lè wá nípasẹ̀ àwọn tẹ́ ẹ jọ jẹ́ onígbàgbọ́ , látinú àwọn nǹkan tó ò ń kọ́ láwọn ìpàdé ìjọ àti ohun tó ò ń kọ́ nínú Ọ̀rọ̀ Ọlọ́run àtàwọn ìwé tí “ olóòótọ́ ìríjú náà ” ṣe . 
 Wo bí wàá ṣe kún fún ọpẹ́ tó bí ẹnì kan bá sọ fún ọ nípa ohun kan tó yẹ kó o ṣe àtúnṣe lé lórí ! 
 Àmọ́ , irú ìbáwí wo ló lè tọ́ sí ẹnì kan tó bá dẹ́ṣẹ̀ tó burú jáì ? 
 Ìdí Tí Ìjọ Fi Ń Yọ Àwọn Kan Lẹ́gbẹ́ 
 Ìgbà wo ni ìyọlẹ́gbẹ́ máa ń wáyé ? 
 Àwọn ìránṣẹ́ Ọlọ́run máa ń kẹ́kọ̀ọ́ Bíbélì àtàwọn ìwé tí ètò Ọlọ́run ṣe . 
 Wọ́n máa ń jíròrò àwọn ìlànà Jèhófà láwọn ìpàdé àtàwọn àpéjọ wọn . 
 Nítorí náà , ó ṣeé ṣe fáwọn Kristẹni láti mọ ohun tí Jèhófà ń fẹ́ kí wọ́n máa ṣe . 
 Ìgbà tẹ́nì kan tó jẹ́ ara ìjọ bá dẹ́ṣẹ̀ tó burú jáì tí kò sì ronú pìwà dà ni ìyọlẹ́gbẹ́ máa ń wáyé . 
 4 , 5 . 
 Àpẹẹrẹ inú Ìwé Mímọ́ nípa yíyọ èèyàn lẹ́gbẹ́ wo la sọ̀rọ̀ rẹ̀ níhìn - ín , kí sì nìdí tí Pọ́ọ̀lù fi rọ ìjọ láti gba irú ẹni bẹ́ẹ̀ padà ? 
 Àpẹẹrẹ ẹnì kan tí wọ́n yọ lẹ́gbẹ́ nínú Ìwé Mímọ́ rèé : Ìjọ tó wà ní Kọ́ríńtì fàyè gba “ irúfẹ́ àgbèrè tí kò tilẹ̀ sí láàárín àwọn orílẹ̀ - èdè , pé ọkùnrin kan ní aya kan tí ó jẹ́ ti baba rẹ̀ . ” 
 Pọ́ọ̀lù rọ àwọn ará Kọ́ríńtì pé kí wọ́n “ fi irúfẹ́ ẹni bẹ́ẹ̀ lé Sátánì lọ́wọ́ fún ìparun ẹran ara , kí a bàa lè gba ẹ̀mí là . ” 
 Bí ìjọ bá yọ ẹlẹ́ṣẹ̀ náà lẹ́gbẹ́ , tí wọ́n sì tipa bẹ́ẹ̀ fi í lé Sátánì lọ́wọ́ , ó tún padà di apá kan ayé Èṣù nìyẹn . 
 Yíyọ tí ìjọ bá yọ ọ́ lẹ́gbẹ́ á mú ohun tó lè nípa búburú lórí ìjọ kúrò , á sì jẹ́ kí ìjọ lè pa “ ẹ̀mí ” rere tàbí ìwà rere tó gbilẹ̀ nínú ìjọ mọ́ , kí ìjọ lè máa bá a nìṣó láti máa fi ànímọ́ Ọlọ́run tó ní hàn . — 2 Tímótì 4 : 22 ; 1 Kọ́ríńtì 5 : 11 - 13 . 
 Kò pẹ́ púpọ̀ lẹ́yìn tí wọ́n yọ ẹni tó hùwà àìtọ́ náà lẹ́gbẹ́ tí Pọ́ọ̀lù fi rọ àwọn Kristẹni tó wà ní Kọ́ríńtì pé kí wọ́n gbà á padà . 
 Kí nìdí tó fi sọ bẹ́ẹ̀ ? 
 Àpọ́sítélì náà sọ pé kí ‘ Sátánì má bàa fi ọgbọ́n àyínìke borí ’ wọn ni . 
 Nítorí ó dájú pé ẹlẹ́ṣẹ̀ náà ti ronú pìwà dà , ó sì ti jáwọ́ nínú ìwàkiwà . 
 Báwọn ará Kọ́ríńtì bá kọ̀ láti gba ọkùnrin tó ronú pìwà dà náà padà , Sátánì á fi ọgbọ́n àyínìke borí wọn ní ti pé , wọ́n á dẹni tó le koko jù , wọ́n á sì di aláìlè - dárí - jini bí Èṣù ṣe fẹ́ kí wọ́n rí . 
 Ó ṣeé ṣe kó jẹ́ pé kò pẹ́ kò jìnnà tí wọ́n fi ‘ dárí ji ’ ọkùnrin tó ronú pìwà dà náà , tí wọ́n “ sì tù ú nínú . ” — 2 Kọ́ríńtì 2 : 5 - 7 . 
 Àǹfààní wo ló wà nínú ìyọlẹ́gbẹ́ ? 
 Àǹfààní wo ló ń tìdí ìyọlẹ́gbẹ́ wá ? 
 Ó ń mú ẹ̀gàn kúrò lórí orúkọ mímọ́ Jèhófà , ó sì ń dáàbò bo orúkọ rere táwọn èèyàn rẹ̀ ní . 
 Pípa òfin Ọlọ́run mọ́ ló jẹ́ láti yọ oníwà àìtọ́ tí kò ronú pìwà dà lẹ́gbẹ́ . 
 Ó tún ń jẹ́ kí ìjọsìn Ọlọ́run máa lọ déédéé nínú ìjọ . 
 Ó sì tún lè pe orí ẹni tí kò ronú pìwà dà náà wálé . 
 Ipa Kékeré Kọ́ Ni Ìrònúpìwàdà Ń Kó 
 Kí ni ojú Dáfídì rí nígbà tó kọ̀ láti jẹ́wọ́ ìrélànàkọjá rẹ̀ ? 
 Ọ̀pọ̀ jù lọ àwọn tó dẹ́ṣẹ̀ bíburú jáì ni wọ́n ronú pìwà dà ní tòótọ́ , a kì í sì í yọ wọ́n kúrò nínú ìjọ . 
 Àmọ́ ṣá o , kì í rọrùn fáwọn kan láti ronú pìwà dà tọkàntọkàn . 
 Gbé ọ̀ràn Dáfídì , ọba Ísírẹ́lì , tó kọ Sáàmù 32 yẹ̀ wò . 
 Orin yẹn ṣí i payá pé fáwọn àkókò kan , Dáfídì ò jẹ́wọ́ ẹ̀ṣẹ̀ bíburú jáì kan tó dá . 
 Ó ṣeé ṣe kó jẹ́ ti ìṣekúṣe tó wáyé láàárín òun àti Bátí - ṣébà . 
 Ohun tí èyí yọrí sí ni pé wàhálà tí ẹ̀ṣẹ̀ rẹ̀ kó bá a mú kí agbára rẹ̀ joro , bí ìgbà tí afẹ́fẹ́ gbígbẹ háúháú ìgbà ẹ̀ẹ̀rùn bá fa omi gbẹ lára igi . 
 Ṣìbáṣìbo bá Dáfídì , àmọ́ nígbà tó ‘ jẹ́wọ́ àwọn ìrélànàkọjá rẹ̀ , Jèhófà dárí jì í . ’ 
 Lẹ́yìn náà ni Dáfídì kọrin pé : “ Aláyọ̀ ni ènìyàn tí Jèhófà kò ka ìṣìnà sí lọ́rùn . ” 
 Ẹ ò wa rí i pé ohun àgbàyanu ni láti rí àánú Ọlọ́run gbà ! 
 8 , 9 . 
 Báwo lèèyàn ṣe lè fi ìrònúpìwàdà hàn , báwo ló sì ṣe ṣe pàtàkì tó bó bá dọ̀ràn gbígba ẹni tá a yọ lẹ́gbẹ́ padà ? 
 Ó wá ṣe kedere báyìí pé , ẹlẹ́ṣẹ̀ kan gbọ́dọ̀ ronú pìwà dà bó bá máa rí àánú Ọlọ́run gbà . 
 Àmọ́ ṣá o , ojútì tàbí ìbẹ̀rù pé kí àṣírí má lọ tú kọ́ ni ìrònúpìwàdà o . 
 “ Láti ronú pìwà dà ” túmọ̀ sí “ láti yí ọkàn ẹni padà ” kúrò nínú ìwà tí kò dára , nítorí pé èèyàn kábàámọ̀ . 
 Ẹni tó ronú pìwà dà lẹni tó ní “ ọkàn - àyà tí ó ní ìròbìnújẹ́ tí ó sì wó palẹ̀ ” tó sì ń fẹ́ láti ‘ ṣe àtúnṣe àìtọ́ , ’ débi tó bá lè ṣe é dé . — Sáàmù 51 : 17 ; 2 Kọ́ríńtì 7 : 11 . 
 Ká tó lè gba ẹnì kan padà sínú ìjọ Kristẹni , ó ṣe pàtàkì pé kírú ẹni bẹ́ẹ̀ ronú pìwà dà . 
 A kì í wulẹ̀ gba ẹnì kan padà sínú ìjọ kìkì nítorí pé ó ti pẹ́ díẹ̀ tá a ti yọ ọ́ lẹ́gbẹ́ . 
 Ká tó lè gbà á padà , ọkàn ẹ̀ ti gbọ́dọ̀ yí padà dáadáa . 
 Ó gbọ́dọ̀ mọ bí ẹ̀ṣẹ̀ tóun dá ṣe burú tó , àti bí ẹ̀gàn tó kó bá orúkọ Jèhófà àti ìjọ ṣe pọ̀ tó . 
 Ẹlẹ́ṣẹ̀ náà gbọ́dọ̀ ronú pìwà dà , kó fi tọkàntọkàn gbàdúrà pé kí Jèhófà dárí ji òun , kó sì máa tẹ̀ lé àwọn ìlànà òdodo Ọlọ́run . 
 Nígbà tó bá ń béèrè pé kí wọ́n gba òun padà , ó gbọ́dọ̀ lè fẹ̀rí hàn pé òun tí ronú pìwà dà , òun sì ti ń ṣe “ àwọn iṣẹ́ tí ó yẹ fún ìrònúpìwàdà . ” — Ìṣe 26 : 20 . 
 Kí Nìdí Tó Fi Yẹ Kéèyàn Jẹ́wọ́ Ìwà Àìtọ́ ? 
 10 , 11 . 
 Kí nìdí tí ò fi yẹ ká gbìyànjú láti bo ẹ̀ṣẹ̀ mọ́ra ? 
 Àwọn kan tó ti dẹ́ṣẹ̀ lè ronú pé : ‘ Bí mo bá tú àṣírí ẹ̀ṣẹ̀ mi fún ẹnikẹ́ni , ó ṣeé ṣe kí wọ́n máa bi mí ní ìbéèrè táá dójú tì mí , wọ́n sì lè torí ẹ̀ yọ mí lẹ́gbẹ́ . 
 Àmọ́ bí mo bá bò ó mọ́ra , ìyẹn ò ní wáyé , ẹnikẹ́ni ò sì ní mọ̀ láé nínú ìjọ . ’ 
 Àwọn ohun kan wà tí ẹní bá ń ronú lọ́nà yìí gbójú fò dá . 
 Àwọn nǹkan wo nìyẹn ná ? 
 Jèhófà jẹ́ “ Ọlọ́run aláàánú àti olóore ọ̀fẹ́ , ó ń lọ́ra láti bínú , ó sì pọ̀ yanturu ní inú - rere - onífẹ̀ẹ́ àti òtítọ́ , ó ń pa inú - rere - onífẹ̀ẹ́ mọ́ fún ẹgbẹẹgbẹ̀rún , ó ń dárí ìṣìnà àti ìrélànàkọjá àti ẹ̀ṣẹ̀ jì . ” 
 Síbẹ̀ , ó máa ń tọ́ àwọn èèyàn rẹ̀ sọ́nà “ dé ìwọ̀n tí ó bẹ́tọ̀ọ́ mu . ” 
 Bó o bá dẹ́ṣẹ̀ tó burú jáì , báwo lo ṣe lè rí àánú Ọlọ́run gbà bó o bá gbìyànjú láti bo ẹ̀ṣẹ̀ rẹ mọ́lẹ̀ ? 
 Jèhófà mọ pó o dẹ́ṣẹ̀ , kì í sì í wulẹ̀ gbójú fo ìwà àìtọ́ dá . — Òwe 15 : 3 ; Hábákúkù 1 : 13 . 
 12 , 13 . 
 Kí ló lè tìdí ẹ̀ yọ béèyàn bá ń gbìyànjú láti bo ìwà àìtọ́ mọ́lẹ̀ ? 
 Bó o bá ti dẹ́ṣẹ̀ tó burú jáì , jíjẹ́wọ́ ẹ̀ṣẹ̀ rẹ lè ràn ẹ́ lọ́wọ́ láti tún padà ní ẹ̀rí ọkàn rere . 
 Ṣùgbọ́n , bó o bá kọ̀ láti jẹ́wọ́ ẹ̀ṣẹ̀ rẹ , ó lè ṣàkóbá fún ẹ̀rí ọkàn rẹ kí ìyẹn sì mú kó o túbọ̀ dẹ́ṣẹ̀ púpọ̀ sí i . 
 Rántí pé kì í wulẹ̀ ṣe ẹ̀dá èèyàn mìíràn kan tàbí ìjọ nìkan lo dẹ́ṣẹ̀ sí . 
 Ọlọ́run lo dẹ́ṣẹ̀ sí . 
 Onísáàmù kọrin pé : “ Jèhófà — ọ̀run ni ìtẹ́ rẹ̀ . 
 Ojú rẹ̀ ń wò , ojú rẹ̀ títàn yanran ń ṣàyẹ̀wò àwọn ọmọ ènìyàn . 
 Jèhófà tìkára rẹ̀ ń ṣàyẹ̀wò olódodo àti ẹni burúkú . ” — Sáàmù 11 : 4 , 5 . 
 Ẹnikẹ́ni tó bá bo ẹ̀ṣẹ̀ bíburú jáì mọ́lẹ̀ tó sì gbìyànjú láti dúró sínú ìjọ Kristẹni mímọ́ ò ní rí ìbùkún Jèhófà gbà . 
 Nítorí náà , bó o bá ti dẹ́ṣẹ̀ tó o sì fẹ́ láti ṣe ohun tó tọ́ , tètè lọ jẹ́wọ́ bọ́rọ̀ ṣe rí gan - an . 
 Bí bẹ́ẹ̀ kọ́ , ẹ̀rí ọkàn rẹ á máa dá ọ lẹ́bi , pàápàá nígbà tó o bá ka ìmọ̀ràn kan nípa irú ọ̀ràn bíburú jáì bẹ́ẹ̀ tàbí tó o gbọ́ ohun kan nípa rẹ̀ . 
 Bí Jèhófà bá gba ẹ̀mí rẹ̀ kúrò lára ẹ ńkọ́ , bó ṣe ṣe fún Sọ́ọ̀lù Ọba ? 
 Bí Ọlọ́run bá gba ẹ̀mí rẹ̀ kúrò lọ́wọ́ rẹ pẹ́nrẹ́n , o lè dẹ́ṣẹ̀ tó burú ju èyí tó o dá lọ . 
 Ní Ìgbọ́kànlé Nínú Àwọn Arákùnrin Rẹ Tó Jẹ́ Olóòótọ́ 
 Kí nìdí tí oníwà àìtọ́ fi gbọ́dọ̀ tẹ̀ lé ìmọ̀ràn tó wà nínú Jákọ́bù 5 : 14 , 15 ? 
 Wàyí o , kí ló wá yẹ kí oníwà àìtọ́ tó ní ẹ̀mí ìrònúpìwàdà ṣe ? 
 “ Kí ó pe àwọn àgbà ọkùnrin ìjọ wá sí ọ̀dọ̀ rẹ̀ , kí wọ́n sì gbàdúrà lé e lórí , ní fífi òróró pa á ní orúkọ Jèhófà . 
 Àdúrà ìgbàgbọ́ yóò sì mú aláàárẹ̀ náà lára dá , Jèhófà yóò sì gbé e dìde . ” 
 Títọ àwọn alàgbà lọ jẹ́ ọ̀nà kan téèyàn lè gbà “ mú èso tí ó yẹ ìrònúpìwàdà jáde . ” 
 Àwọn ọkùnrin olóòótọ́ àti ọlọ́kàn rere yìí á “ gbàdúrà lé e lórí , ní fífi òróró pa á ní orúkọ Jèhófà . ” 
 Bí òróró atura , ìmọ̀ràn tó bá Bíbélì mu tí wọ́n bá fún ẹnikẹ́ni tó ronú pìwà dà lóòótọ́ , á tù ú lára . — Jeremáyà 8 : 22 . 
 15 , 16 . 
 Báwo làwọn alàgbà ìjọ Kristẹni ṣe ń tẹ̀ lé àpẹẹrẹ tí Ọlọ́run fi lélẹ̀ bó ṣe wà nínú Ìsíkíẹ́lì 34 : 15 , 16 ? 
 Ẹ ò rí i pé Jèhófà , Olùṣọ́ Àgùntàn wa , fi àpẹẹrẹ pé òun jẹ́ onífẹ̀ẹ́ lélẹ̀ nígbà tó dá àwọn Júù sílẹ̀ kúrò nígbèkùn lórílẹ̀ - èdè Bábílónì , lọ́dún 537 ṣáájú Sànmánì Kristẹni àti nígbà tó dá Ísírẹ́lì tẹ̀mí nídè kúrò ní “ Bábílónì Ńlá ” lọ́dún 1919 Sànmánì Kristẹni ! 
 Ó tipa bẹ́ẹ̀ mú ìlérí rẹ̀ ṣẹ , pé : “ Èmi alára yóò bọ́ àwọn àgùntàn mi , èmi alára yóò sì mú kí wọ́n dùbúlẹ̀ . . . 
 Èyí tí ó sọnù ni èmi yóò wá kiri , èyí tí a lé lọ ni èmi yóò sì mú padà bọ̀ , èyí tí ó fara pa ni èmi yóò sì fi ọ̀já wé , èyí tí ń ṣòjòjò ni èmi yóò sì fún lókun . ” — Ìsíkíẹ́lì 34 : 15 , 16 . 
 Jèhófà bọ́ àwọn èèyàn rẹ̀ tó dà bí àgùntàn , ó mú kí wọ́n dùbúlẹ̀ láìléwu , ó sì wá àwọn tó sọ nù . 
 Bákan náà , àwọn Kristẹni olùṣọ́ àgùntàn ń rí sí i pé agbo Ọlọ́run ń jẹ àjẹyó àti àjẹṣẹ́kù nípa tẹ̀mí , ewu kankan ò sì wu wọ́n . 
 Àwọn alàgbà máa ń wá àwọn àgùntàn tí wọ́n bá ṣáko lọ kúrò nínú ìjọ . 
 Bí Ọlọ́run ṣe máa ń fi ‘ ọ̀já wé èyí tí ó fara pa , ’ bẹ́ẹ̀ náà ni àwọn alábòójútó ṣe máa ń “ fi ọ̀já wé ” àgùntàn tí ọ̀rọ̀ tẹ́nì kan sọ tàbí ohun tẹ́nì kan ṣe bá ṣèpalára fún . 
 Bí Ọlọ́run sì ‘ ṣe ń fún ẹni tó ń ṣòjòjò lókun , ’ bẹ́ẹ̀ náà làwọn alàgbà ṣe máa ń ran àwọn tó ń ṣàìsàn nípa tẹ̀mí lọ́wọ́ , bóyá àwọn tó jẹ́ pé ìwà àìtọ́ tí wọ́n hù ló fa irú àìsàn bẹ́ẹ̀ . 
 Báwọn Olùṣọ́ Àgùntàn Ṣe Ń Ṣèrànwọ́ 
 Kí nìdí tá ò fi gbọ́dọ̀ lọ́ tìkọ̀ láti wá ìrànlọ́wọ́ tẹ̀mí lọ sọ́dọ̀ àwọn alàgbà ? 
 Tayọ̀tayọ̀ làwọn alàgbà fi ń ṣègbọràn sí ìmọ̀ràn náà pé : “ Ẹ máa bá a lọ ní fífi àánú hàn . . . , ní ṣíṣe bẹ́ẹ̀ pẹ̀lú ìbẹ̀rù . ” 
 Àwọn Kristẹni kan ti dẹ́ṣẹ̀ tó burú jáì nípa ṣíṣèṣekúṣe . 
 Àmọ́ bí wọ́n bá ronú pìwà dà ní tòótọ́ , kí wọ́n fọkàn balẹ̀ pé àwọn alàgbà tó ṣe tán láti ràn wọ́n lọ́wọ́ nípa tẹ̀mí á fi àánú àti ìfẹ́ ṣe bẹ́ẹ̀ . 
 Pọ́ọ̀lù ò yọ ara ẹ̀ sílẹ̀ nígbà tó sọ nípa irú àwọn alàgbà bẹ́ẹ̀ pé : “ Kì í ṣe pé a jẹ́ ọ̀gá lórí ìgbàgbọ́ yín , ṣùgbọ́n a jẹ́ alábàáṣiṣẹ́pọ̀ fún ìdùnnú yín . ” 
 Nítorí náà , má ṣe lọ́ tìkọ̀ láti wá ìrànlọ́wọ́ tẹ̀mí lọ sọ́dọ̀ wọn . 
 Báwo làwọn alàgbà ṣe ń gbẹ́jọ́ onígbàgbọ́ bíi tiwọn tó bá ṣe ohun tí kò tọ́ ? 
 Bó o bá ti dẹ́ṣẹ̀ tó burú jáì , kí nìdí tó o fi lè ní ìgbọ́kànlé nínú àwọn alàgbà ? 
 Ìdí ni pé torí iṣẹ́ olùṣọ́ àgùntàn agbo gan - an ni Ọlọ́run ṣe yàn wọ́n sípò . 
 Kò sí olùṣọ́ àgùntàn onífẹ̀ẹ́ tó máa fẹ́ láti fìyà jẹ ọ̀dọ́ àgùntàn tó ń gbọ́ràn sí i lẹ́nu bí irú ọ̀dọ́ àgùntàn bẹ́ẹ̀ bá ń ké nítorí pé ó fara pa . 
 Nítorí náà , báwọn alàgbà bá ń gbẹ́jọ́ onígbàgbọ́ bíi tiwọn tó ṣe ohun tí kò tọ́ , wọn ò ní wò ó níwò ọ̀daràn tó gbọ́dọ̀ jìyà ẹ̀ṣẹ̀ ẹ̀ . 
 Ojú tí wọ́n á fi wò ó ni pé àwọn ń gbẹ́jọ́ ẹni tó dẹ́ṣẹ̀ , bó bá sì ṣeé ṣe , àwọn fẹ́ láti ràn án lọ́wọ́ láti padà ní ìdúró rere nínú ìjọ . 
 Àwọn alàgbà gbọ́dọ̀ máa fi òdodo ṣe ìdájọ́ kí wọ́n sì máa “ fi ọwọ́ pẹ̀lẹ́tù mú agbo . ” 
 Bíi tàwọn Kristẹni yòókù , ó tọ́ káwọn alàgbà máa ‘ ṣe ìdájọ́ òdodo , kí wọ́n nífẹ̀ẹ́ inú rere , kí wọ́n sì jẹ́ ẹni tí ó mẹ̀tọ́mọ̀wà ní bíbá Ọlọ́run rìn . ’ 
 Irú àwọn ànímọ́ bẹ́ẹ̀ ṣe pàtàkì nígbà tí wọ́n bá ń ṣe àwọn ìpinnu lórí ọ̀ràn tó jẹ mọ́ ẹ̀mí àwọn “ àgùntàn pápá ìjẹko [ Jèhófà ] ” lọ , tó sì tún jẹ mọ́ iṣẹ́ ìsìn mímọ́ wọn . — Sáàmù 100 : 3 . 
 Àwọn ànímọ́ wo làwọn alàgbà inú ìjọ Kristẹni máa ń lò bí wọ́n bá ń gbìyànjú láti tọ́ ẹnì kan sọ́nà padà ? 
 Ẹ̀mí mímọ́ ló yan àwọn Kristẹni olùṣọ́ àgùntàn sípò , wọ́n sì máa ń fẹ́ kó darí àwọn . 
 Bí “ ènìyàn kan bá tilẹ̀ ṣi ẹsẹ̀ gbé kí ó tó mọ̀ nípa rẹ̀ , ” bóyá nítorí pé kò fura , kí àwọn ọkùnrin tó tóótun nípa tẹ̀mí gbìyànjú láti “ tọ́ irúfẹ́ ẹni bẹ́ẹ̀ sọ́nà padà nínú ẹ̀mí ìwà tútù . ” 
 Àwọn alàgbà á gbìyànjú láti tún èrò rẹ̀ ṣe pẹ̀lú ìwà tútù , àmọ́ láìfi ọwọ́ yẹpẹrẹ mú àwọn ìlànà Ọlọ́run . 
 Èyí dà bí ìgbà tí dókítà tó lójú àánú bá ń fẹ̀sọ̀ pẹ̀lẹ́ to egungun tó ṣẹ́ , kí ẹni tí eegun ẹ̀ ṣẹ́ má bàa mọ ìrora tó pọ̀ síbẹ̀ táá fún un ní ìtọ́jú tó yẹ . 
 Níwọ̀n bó ti jẹ́ pé àdúrà àti Ìwé Mímọ́ ni wọ́n máa gbé àánú èyíkéyìí tí wọ́n bá fi hàn sí oníwà àìtọ́ náà kà , ìpinnu àwọn alàgbà á fi ojú tí Ọlọ́run fi ń wo ọ̀ràn hàn . — Mátíù 18 : 18 . 
 Kí ló lè mú kó pọn dandan láti ṣèfilọ̀ pé ìgbìmọ̀ onídàájọ́ ti fún ẹnì kan ní ìbáwí ? 
 Bí ẹ̀ṣẹ̀ kan bá ti di ohun táwọn èèyàn mọ̀ tàbí tó dájú pé àwọn èèyàn ṣì máa mọ̀ nípa ẹ̀ , ó ṣeé ṣe ká ṣe ìfilọ̀ fún ìjọ ká bàa lè pa orúkọ rere ìjọ mọ́ . 
 Bá a bá sì rí ìdí míì tó fi yẹ ká fi tó ìjọ létí , a ó ṣe ìfilọ̀ . 
 Láwọn àkókò tí ẹnì kan tí ìgbìmọ̀ onídàájọ́ bá wí fi ń padà bọ̀ sípò nípa tẹ̀mí , a lè fi í wé ẹnì kan tí ara ẹ̀ ń jẹ bò lẹ́yìn tó ti fara pa , èyí tó máa dín ìgbòkègbodò rẹ̀ kù . 
 Fáwọn àkókò kan , bóyá ì bá ṣàǹfààní fún ẹni tó ronú pìwà dà náà láti máa fetí sílẹ̀ dípò kó máa lóhùn sí ìpàdé . 
 Àwọn alàgbà lè ṣètò fún ẹnì kan láti kẹ́kọ̀ọ́ Bíbélì pẹ̀lú rẹ̀ kí wọ́n bàa lè fún un lókun níbi tó bá ti ní àìlera kó lè padà di “ onílera nínú ìgbàgbọ́ . ” 
 Ìfẹ́ ló máa sún wọn ṣe gbogbo èyí , kì í ṣe nítorí kí wọ́n lè fìyà jẹ oníwà àìtọ́ náà . 
 Báwo ló ṣe yẹ ká bójú tó àwọn ẹjọ́ ìwà àìtọ́ kan ? 
 Onírúurú ọ̀nà làwọn alàgbà lè gbà ranni lọ́wọ́ nípa tẹ̀mí . 
 Bí àpẹẹrẹ , ká sọ pé arákùnrin kan tó ti ní ìṣòro ọtí mímu nígbà kan rí mu àmujù lẹ́ẹ̀kan tàbí lẹ́ẹ̀mejì nígbà tóun nìkan wà nínú ilé . 
 Tàbí kó jẹ́ pé ẹnì kan tó ti fi sìgá mímu sílẹ̀ tipẹ́ yọ́ sìgá mu lẹ́ẹ̀kan tàbí lẹ́ẹ̀mejì nígbà tí ẹran ara lò ó . 
 Bó tilẹ̀ jẹ́ pé ó ti gbàdúrà tó sì nígbàgbọ́ pé Ọlọ́run ti dárí ji òun , ó yẹ kó wá ìrànlọ́wọ́ lọ sọ́dọ̀ alàgbà kan kírú ẹ̀ṣẹ̀ bẹ́ẹ̀ má bàa di bárakú . 
 Alàgbà kan tàbí méjì lè bójú tó ọ̀ràn náà . 
 Àmọ́ kí wọ́n sọ fún alága àwọn alábòójútó , níwọ̀n bó ti jẹ́ pé àwọn nǹkan míì lè wé mọ́ ọ̀ràn náà . 
 Má Ṣe Ṣíwọ́ Gbígba Ìbáwí 
 22 , 23 . 
 Kí nìdí tó fi yẹ kó o má ṣe ṣíwọ́ gbígba ìbáwí Ọlọ́run ? 
 Káwọn Kristẹni kọ̀ọ̀kan bàa lè jèrè ìtẹ́wọ́gbà Ọlọ́run , wọ́n gbọ́dọ̀ máa fiyè sí ìbáwí Jèhófà . 
 Nítorí náà , nígbà tó o bá kẹ́kọ̀ọ́ ohun tó wà nínú Ìwé Mímọ́ àtàwọn ìtẹ̀jáde Kristẹni tàbí nígbà tó o bá gbọ́ ìbáwí tá a fúnni ní ìpàdé ìjọ , àpéjọ àkànṣe , àpéjọ àyíká tàbí àpéjọ àgbègbè àwọn èèyàn Jèhófà , fi ìbáwí èyíkéyìí tó o bá rí gbà sọ́kàn . 
 Máa rí i dájú pé ò ń ṣe ohun gbogbo ní ìbámu pẹ̀lú ìfẹ́ Jèhófà . 
 Nípa bẹ́ẹ̀ , ìbáwí Ọlọ́run á ràn ẹ́ lọ́wọ́ kó o lè mọ ohun tó dà bí odi tẹ̀mí yí ara ẹ ká . 
 Odi yìí ni ohun ìdènà lílágbára kan tí ò ní jẹ́ kí ẹ̀ṣẹ̀ rí ẹ gbé ṣe . 
 Gbígba ìbáwí Ọlọ́run á mú kó ṣeé ṣe fún ẹ láti dúró sínú ìfẹ́ Ọlọ́run . 
 Lóòótọ́ , a ti yọ àwọn kan kúrò nínú ìjọ Kristẹni , àmọ́ kò pọn dandan kí ìyẹn ṣẹlẹ̀ sí ọ bó o bá ń “ fi ìṣọ́ ṣọ́ ọkàn - àyà rẹ ” tó o sì ń ‘ rìn bí ọlọ́gbọ́n . ’ 
 Àmọ́ ṣá o , bó bá jẹ́ pé wọ́n ti yọ ẹ́ lẹ́gbẹ́ , o ò ṣe kúkú ṣe àwọn nǹkan tó yẹ ní ṣíṣe kí wọ́n lè gbà ọ́ padà ? 
 Ọlọ́run fẹ́ kí gbogbo àwọn tó ti ya ara wọn sí mímọ́ fún òun máa fi ìṣòtítọ́ sin òun pẹ̀lú “ ìdùnnú ọkàn - àyà . ” 
 O lè ṣe bẹ́ẹ̀ títí láé bó o bá ń gba ìbáwí Jèhófà ní gbogbo ìgbà . — Sáàmù 100 : 2 . 
 Báwo Lo Ṣe Máa Dáhùn ? 
 • Kí nìdí tí wọ́n fi ń yọ àwọn kan kúrò nínú ìjọ Kristẹni ? 
 • Àwọn nǹkan wo la fi lè mọ̀ pé ẹnì kan ronú pìwà dà tọkàntọkàn ? 
 • Kí nìdí tó fi yẹ kéèyàn jẹ́wọ́ ẹ̀ṣẹ̀ tó burú jáì ? 
 • Àwọn ọ̀nà wo làwọn alàgbà ìjọ ń gbà ran àwọn oníwà àìtọ́ tó ronú pìwà dà lọ́wọ́ ? 
 [ Àwòrán tó wà ní ojú ìwé 26 ] 
 Kí nìdí tí àpọ́sítélì Pọ́ọ̀lù fi fi ìtọ́ni nípa ìyọlẹ́gbẹ́ ránṣẹ́ sí àwọn ará Kọ́ríńtì ? 
 [ Àwòrán tó wà ní ojú ìwé 29 ] 
 Bíi tàwọn olùṣọ́ àgùntàn ìgbàanì , àwọn Kristẹni alàgbà ‘ ń fi ọ̀já wé ’ àwọn àgùntàn Ọlọ́run tó fara pa 
 Nífẹ̀ẹ́ Ọlọ́run Tó Nífẹ̀ẹ́ Rẹ 
 “ Kí ìwọ nífẹ̀ẹ́ Jèhófà Ọlọ́run rẹ pẹ̀lú gbogbo ọkàn - àyà rẹ àti pẹ̀lú gbogbo ọkàn rẹ àti pẹ̀lú gbogbo èrò inú rẹ . ” — MÁTÍÙ 22 : 37 . 
 1 , 2 . 
 Kí ló ti ní láti fa ìbéèrè tó jẹ yọ nípa àṣẹ títóbi jù lọ ? 
 Ẹ̀RÍ fi hàn pé ìbéèrè táwọn Farisí máa ń jiyàn lé lórí gan - an nígbà ayé Jésù ni pé , èwo ló ṣe pàtàkì jù lọ nínú àwọn Òfin Mósè tó lé ní ẹgbẹ̀ta ? 
 Ṣé òfin tó ní í ṣe pẹ̀lú ìrúbọ ni ? 
 Kò sí àní - àní pé ìdí tí wọ́n fi máa ń rúbọ ni kí wọ́n lè rí ìdáríjì ẹ̀ṣẹ̀ gbà kí wọ́n sì lè dúpẹ́ lọ́wọ́ Ọlọ́run . 
 Àbí òfin nípa ìdádọ̀dọ́ ló ṣe pàtàkì jù lọ ni ? 
 Ìyẹn náà ṣe pàtàkì , nítorí pé ìdádọ̀dọ́ jẹ́ ọ̀kan lára àmì májẹ̀mú tí Jèhófà bá Ábúráhámù dá . — Jẹ́nẹ́sísì 17 : 9 - 13 . 
 Àmọ́ , àwọn tó máa ń rin kinkin mọ́ nǹkan lè máa rò pé níwọ̀n bó ti jẹ́ pé gbogbo òfin tí Ọlọ́run fúnni ló ṣe pàtàkì , bó bá tiẹ̀ dà bíi pé àwọn kan ò ṣe pàtàkì tó àwọn mìíràn , síbẹ̀ kò yẹ kéèyàn máa gbé òfin èyíkéyìí ga ju àwọn òfin tó kù lọ . 
 Àwọn Farisí wá pinnu láti bí Jésù ní ìbéèrè tí wọ́n ń jiyàn lé yìí . 
 Wọ́n fẹ́ mọ̀ bóyá yóò sọ ohun kan tí kò ní jẹ́ káwọn èèyàn lè fọkàn tán an mọ́ . 
 Ọ̀kan lára wọn wá sọ́dọ̀ Jésù , ó sì béèrè pé : “ Èwo ni àṣẹ títóbi jù lọ nínú Òfin ? ” — Mátíù 22 : 34 - 36 . 
 Àṣẹ wo ni Jésù sọ pé ó tóbi jù lọ ? 
 Èsì tí Jésù fún wọn ṣe pàtàkì gan - an fún àwa náà lóde òní . 
 Nígbà tó ń dáhùn ìbéèrè náà , ó ṣàkópọ̀ gbogbo ohun tó ṣe pàtàkì àtohun tí yóò tún máa ṣe pàtàkì nínú ìjọsìn tòótọ́ . 
 Jésù wá fa ọ̀rọ̀ yọ látinú Diutarónómì 6 : 5 , ó ní : “ ‘ Kí ìwọ nífẹ̀ẹ́ Jèhófà Ọlọ́run rẹ pẹ̀lú gbogbo ọkàn - àyà rẹ àti pẹ̀lú gbogbo ọkàn rẹ àti pẹ̀lú gbogbo èrò inú rẹ . ’ 
 Èyí ni àṣẹ títóbi jù lọ àti èkíní . ” 
 Bó tilẹ̀ jẹ́ pé àṣẹ kan ṣoṣo tó tóbi jù lọ ni Farisí náà béèrè lọ́wọ́ Jésù , síbẹ̀ Jésù tún sọ òmíràn fún un . 
 Ó fa ọ̀rọ̀ tó wà nínú Léfítíkù 19 : 18 yọ , ó ní : “ Èkejì , tí ó dà bí rẹ̀ , nìyí , ‘ Kí ìwọ nífẹ̀ẹ́ aládùúgbò rẹ gẹ́gẹ́ bí ara rẹ . ’ ” 
 Jésù wá sọ pé orí àwọn òfin méjì yìí ni ìjọsìn tòótọ́ dá lé . 
 Nítorí pé Jésù ò fẹ́ kí ọkùnrin náà sọ fún òun láti to àwọn òfin yòókù tẹ̀ léra bí wọ́n ti ṣe pàtàkì sí , ó parí ọ̀rọ̀ rẹ̀ pé : “ Lórí àwọn àṣẹ méjì wọ̀nyí ni gbogbo Òfin so kọ́ , àti àwọn Wòlíì . ” 
 Èyí tó tóbi jù nínú àwọn àṣẹ méjèèjì yìí la óò jíròrò nínú àpilẹ̀kọ yìí . 
 Kí nìdí tó fi yẹ ká nífẹ̀ẹ́ Ọlọ́run ? 
 Báwo la ṣe ń fi hàn pé a nírú ìfẹ́ bẹ́ẹ̀ ? 
 Ọ̀nà wo la sì lè gbà mú kí ìfẹ́ náà túbọ̀ pọ̀ sí i ? 
 Ó ṣe pàtàkì láti mọ ìdáhùn sí àwọn ìbéèrè wọ̀nyí nítorí pé ká tó lè múnú Jèhófà dùn , a gbọ́dọ̀ fi gbogbo àyà wa , gbogbo ọkàn wa , àti gbogbo èrò inú wa nífẹ̀ẹ́ rẹ̀ . 
 Ìdí Tí Ìfẹ́ Fi Ṣe Pàtàkì 
 4 , 5 . ( a ) Kí nìdí tí ohun tí Jésù sọ kò fi jẹ́ ìyàlẹ́nu fún Farisí yẹn ? 
 ( b ) Kí lohun tó ṣe pàtàkì lójú Ọlọ́run ju ẹbọ àtàwọn ọrẹ ẹbọ sísun ? 
 Ó dà bíi pé èsì tí Jésù fún Farisí tó béèrè ìbéèrè yìí kò bí Farisí náà nínú , kò sì yà á lẹ́nu . 
 Ó mọ̀ pé kéèyàn nífẹ̀ẹ́ Ọlọ́run ṣe pàtàkì gan - an nínú ọ̀rọ̀ ìjọsìn tòótọ́ , bó tilẹ̀ jẹ́ pé ọ̀pọ̀ èèyàn ni kì í fi ìfẹ́ yìí hàn . 
 Nínú sínágọ́gù láyé ìgbà yẹn , àṣà àwọn èèyàn ni pé kí wọ́n máa ka àkọ́sórí kan tí wọ́n pè ní Ṣémà , tàbí ìjẹ́wọ́ ìgbàgbọ́ , ọ̀rọ̀ inú Diutarónómì 6 : 4 - 9 tí Jésù fà yọ yẹn sì wà lára rẹ̀ . 
 A rí i ka nínú àkọsílẹ̀ Máàkù nípa ìtàn yìí pé , Farisí náà sọ fún Jésù pé : “ Olùkọ́ , ìwọ wí dáadáa ní ìbámu pẹ̀lú òtítọ́ , ‘ Ọ̀kan ṣoṣo ni Òun , kò sì sí òmíràn yàtọ̀ sí Òun ’ ; àti pé nínífẹ̀ẹ́ rẹ̀ yìí pẹ̀lú gbogbo ọkàn - àyà ẹni àti pẹ̀lú gbogbo òye ẹni àti pẹ̀lú gbogbo okun ẹni àti nínífẹ̀ẹ́ aládùúgbò ẹni gẹ́gẹ́ bí ara ẹni yìí níye lórí lọ́pọ̀lọpọ̀ ju gbogbo ọrẹ ẹbọ sísun àti ẹbọ . ” — Máàkù 12 : 32 , 33 . 
 Bó tilẹ̀ jẹ́ pé àwọn ọrẹ ẹbọ sísun àtàwọn ẹbọ mìíràn jẹ́ ara ohun tí Òfin ní kí wọ́n máa ṣe , síbẹ̀ ohun tí Ọlọ́run kà sí pàtàkì jù lọ ni ìfẹ́ àtọkànwá táwọn ìránṣẹ́ rẹ̀ ní fún un . 
 Ológoṣẹ́ kan téèyàn fi rúbọ sí Ọlọ́run pẹ̀lú ìfẹ́ àti ìfọkànsìn ṣeyebíye gan - an lójú rẹ̀ ju ọrẹ ẹgbẹẹgbẹ̀rún àgbò téèyàn ò fọkàn tó dáa ṣe . 
 Rántí ìtàn opó aláìní tí Jésù kíyè sí nínú tẹ́ńpìlì tó wà ní Jerúsálẹ́mù . 
 Ẹyọ owó kéékèèké méjì tó fi sínú àpótí ìṣúra kò tiẹ̀ tóó ra ológoṣẹ́ kan ṣoṣo pàápàá . 
 Síbẹ̀ , ọrẹ tó ṣe fún Jèhófà látọkànwá yẹn ṣe pàtàkì gan - an lójú Jèhófà ju owó rẹpẹtẹ táwọn ọlọ́rọ̀ ń dá látinú ọ̀pọ̀ rẹpẹtẹ tí wọ́n ní . 
 Inú wa mà dùn o , láti mọ̀ pé ohun tí gbogbo wá lè fi hàn láìfi ipòkípò tá a wà pè ni ohun tí Jèhófà mọyì rẹ̀ jù lọ , ìyẹn ìfẹ́ tá a ní fún un ! 
 Kí ni Pọ́ọ̀lù kọ tó fi hàn pé ìfẹ́ ṣe pàtàkì gan - an ? 
 Nígbà tí àpọ́sítélì Pọ́ọ̀lù ń sọ nípa bí ìfẹ́ ti ṣe pàtàkì tó nínú ìjọsìn tòótọ́ , ó kọ̀wé pé : “ Bí mo bá ń sọ̀rọ̀ ní ahọ́n ènìyàn àti ti áńgẹ́lì ṣùgbọ́n tí èmi kò ní ìfẹ́ , mo ti di abala idẹ kan tí ń dún tàbí aro aláriwo gooro . 
 Bí mo bá sì ní ẹ̀bùn ìsọtẹ́lẹ̀ , tí mo sì di ojúlùmọ̀ gbogbo àṣírí ọlọ́wọ̀ àti gbogbo ìmọ̀ , bí mo bá sì ní gbogbo ìgbàgbọ́ láti ṣí àwọn òkè ńláńlá nípò padà , ṣùgbọ́n tí èmi kò ní ìfẹ́ , èmi kò jámọ́ nǹkan kan . 
 Bí mo bá sì yọ̀ǹda gbogbo nǹkan ìní mi láti fi bọ́ àwọn ẹlòmíràn , tí mo sì fi ara mi léni lọ́wọ́ , kí èmi bàa lè ṣògo , ṣùgbọ́n tí èmi kò ní ìfẹ́ , èmi kò ní èrè rárá . ” 
 Láìsí àní - àní , ìfẹ́ ṣe pàtàkì gan - an tá a bá fẹ́ kí ìjọsìn wa múnú Ọlọ́run dùn . 
 Àmọ́ , ọ̀nà wo la gbà ń fìfẹ́ tá a ní fún Jèhófà hàn ? 
 Ọ̀nà Tá A Gbà Ń Fìfẹ́ Tá A Ní fún Jèhófà Hàn 
 7 , 8 . 
 Báwo la ṣe lè fi hàn pé a nífẹ̀ẹ́ Jèhófà ? 
 Ọ̀pọ̀ èèyàn ló gbà pé ìfẹ́ jẹ́ ohun kan tó máa ń pani bí ọtí , téèyàn ò sì lè ṣe ohunkóhun nípa rẹ̀ . 
 Ìdí nìyẹn táwọn kan fi máa ń sọ pé ìfẹ́ kó sáwọn lórí . 
 Àmọ́ , ojúlówó ìfẹ́ yàtọ̀ pátápátá síyẹn . 
 Ohun téèyàn bá ṣe la fi ń mọ̀ pé ó nífẹ̀ẹ́ , kì í ṣe ohun téèyàn ń rò lọ́kàn . 
 Bíbélì sọ pé ìfẹ́ jẹ́ ohun téèyàn ń fi hàn ní “ ọ̀nà títayọ ré kọjá , ” ó sì tún jẹ́ ohun téèyàn ń “ lépa . ” 
 Bíbélì gba àwọn Kristẹni níyànjú pé kí wọ́n nífẹ̀ẹ́ , “ kì í ṣe ní ọ̀rọ̀ tàbí pẹ̀lú ahọ́n , bí kò ṣe ní ìṣe àti òtítọ́ . ” — 1 Jòhánù 3 : 18 . 
 Ìfẹ́ tá a ní fún Ọlọ́run ló ń jẹ́ ká ṣe ohun tó ń múnú rẹ̀ dùn , òun ló sì ń jẹ́ ká máa fi hàn nínú ọ̀rọ̀ àti ìṣe wa pé òun la gbà pé ó jẹ́ ọba aláṣẹ láyé àti lọ́run . 
 Òun ni kò jẹ́ ká nífẹ̀ẹ́ ayé àtàwọn ọ̀nà búburú rẹ̀ . 
 Àwọn tó nífẹ̀ẹ́ Ọlọ́run máa ń kórìíra ohun búburú . 
 Ìfẹ́ tá a ní fún Ọlọ́run tún kan nínífẹ̀ẹ́ ọmọnìkejì wa , èyí tá a óò jíròrò nínú àpilẹ̀kọ tó tẹ̀ lé èyí . 
 Síwájú sí i , ìfẹ́ fún Ọlọ́run tún gba pé ká jẹ́ onígbọràn . 
 Bíbélì sọ pé : “ Èyí ni ohun tí ìfẹ́ fún Ọlọ́run túmọ̀ sí , pé kí a pa àwọn àṣẹ rẹ̀ mọ́ . ” — 1 Jòhánù 5 : 3 . 
 Báwo ni Jésù ṣe fìfẹ́ tó ní fún Ọlọ́run hàn ? 
 Jésù fi ohun tó túmọ̀ sí láti nífẹ̀ẹ́ Ọlọ́run láìkù síbì kan hàn . 
 Ìfẹ́ ló mú kó fi ọ̀run sílẹ̀ tó wá ń gbé orí ilẹ̀ ayé gẹ́gẹ́ bí èèyàn . 
 Òun ló mú kó yin Bàbá rẹ̀ lógo nípa àwọn ohun tó ṣe àtàwọn ohun tó fi kọ́ni . 
 Ìfẹ́ ló sún un láti jẹ́ “ onígbọràn títí dé ikú . ” 
 Ìgbọràn yìí , tó fi ìfẹ́ tó ní fún Ọlọ́run hàn , ló sì ṣí ọ̀nà sílẹ̀ fáwọn olóòótọ́ èèyàn láti jẹ́ olódodo lójú Ọlọ́run . 
 Pọ́ọ̀lù kọ̀wé pé : “ Nípasẹ̀ àìgbọràn ènìyàn kan [ Ádámù ] ọ̀pọ̀ ènìyàn ni a sọ di ẹlẹ́ṣẹ̀ , bákan náà pẹ̀lú ni ó jẹ́ pé nípasẹ̀ ìgbọràn ènìyàn kan [ Kristi Jésù ] , ọ̀pọ̀ ènìyàn ni a ó sọ di olódodo . ” — Róòmù 5 : 19 . 
 Kí nìdí tí ìfẹ́ fún Ọlọ́run fi kan ṣíṣe ìgbọràn ? 
 Bíi ti Jésù , àwa náà ń fìfẹ́ tá a ní hàn nípa ṣíṣègbọràn sí Ọlọ́run . 
 Àpọ́sítélì Jòhánù tí Jésù fẹ́ràn gan - an kọ̀wé pé : “ Èyí sì ni ohun tí ìfẹ́ túmọ̀ sí , pé kí a máa bá a lọ ní rírìn ní ìbámu pẹ̀lú àwọn àṣẹ rẹ̀ . ” 
 Àwọn tó nífẹ̀ẹ́ Jèhófà tọkàntọkàn máa ń fẹ́ kó tọ́ àwọn sọ́nà . 
 Ọgbọ́n Ọlọ́run ni wọ́n gbára lé , wọ́n sì ń tẹ̀ lé ìtọ́sọ́nà rẹ̀ , nítorí wọ́n mọ̀ pé kò sí báwọn ṣe lè darí ìṣísẹ̀ ara àwọn káwọn sì kẹ́sẹ járí . 
 Wọ́n dà bí àwọn ọlọ́kàn - rere tó wà nílùú Bèróà ìgbàanì , tí wọ́n gba ọ̀rọ̀ Ọlọ́run pẹ̀lú “ ìháragàgà ńláǹlà nínú èrò inú ” wọn , nítorí pé ó wù wọ́n gan - an láti ṣe ìfẹ́ Ọlọ́run . 
 Wọ́n fẹ̀sọ̀ ṣàyẹ̀wò Ìwé Mímọ́ kí wọ́n lè túbọ̀ lóye ìfẹ́ Ọlọ́run , èyí tó ràn wọ́n lọ́wọ́ láti fìfẹ́ hàn bí wọ́n ti ń ṣègbọràn nínú àwọn nǹkan mìíràn . 
 Báwo la ṣe lè nífẹ̀ẹ́ Ọlọ́run pẹ̀lú gbogbo ọkàn - àyà wa , èrò inú wa , ọkàn wa , àti okun wa ? 
 Gẹ́gẹ́ bí Jésù ti sọ , ìfẹ́ fún Ọlọ́run ní í ṣe pẹ̀lú ọkàn wa , èrò inú wa , àti okun wa . 
 Inú ọkàn ni irú ìfẹ́ bẹ́ẹ̀ ti máa ń wá , ó kan bá a ṣe máa ń rára gba nǹkan sí , ó tún kan ìfẹ́ ọkàn wa , àti ohun tá à ń rò nínú wa lọ́hùn - ún , ó sì wù wá gan - an láti múnú Jèhófà dùn . 
 Ohun tá à ń rò lọ́kàn tún máa ń fi hàn pé a nífẹ̀ẹ́ . 
 Kì í ṣe pé a kàn ń ṣe ìjọsìn wa láìronú , a ti mọ Jèhófà , ìyẹn ni pé a mọ àwọn ànímọ́ rẹ̀ , ìlànà rẹ̀ , àtàwọn ohun tó fẹ́ ṣe fọ́mọ aráyé . 
 A ń lo ọkàn wa , gbogbo ara wa àti ẹ̀mí wa , láti sin Jèhófà àti láti fìyìn fún un . 
 A tún ń lo gbogbo okun wa láti ṣe bẹ́ẹ̀ pẹ̀lú . 
 Ìdí Tó Fi Yẹ Ká Nífẹ̀ẹ́ Jèhófà 
 Kí nìdí tó fi yẹ ká nífẹ̀ẹ́ Ọlọ́run ? 
 Ọ̀kan lára ìdí tó fi yẹ ká nífẹ̀ẹ́ Jèhófà ni pé ó fẹ́ ká ní àwọn ànímọ̀ tóun ní . 
 Ọ̀dọ̀ Ọlọ́run ni ìfẹ́ ti wá , òun sì lẹni tó nífẹ̀ẹ́ tó ga jù lọ . 
 Àpọ́sítélì Jòhánù tí Ọlọ́run mí sí kọ̀wé pé : “ Ọlọ́run jẹ́ ìfẹ́ . ” 
 Àwòrán Ọlọ́run ni a dá èèyàn , ìyẹn ni pé a dá wa lọ́nà tá a fi lè nífẹ̀ẹ́ . 
 Kódà , orí ìfẹ́ ni jíjẹ́ tí Jèhófà jẹ́ ọba aláṣẹ dá lé . 
 Kìkì àwọn tí Jèhófà gbà pé ó jẹ́ tòun làwọn tó ń sìn ín nítorí pé wọ́n nífẹ̀ẹ́ rẹ̀ tí wọ́n sì fara mọ́ ọ̀nà òdodo tó gbà ń ṣàkóso . 
 Ní ti tòótọ́ , ìfẹ́ ṣe pàtàkì gan - an kí àlàáfíà àti ìṣọ̀kan tó lè wà láàárín gbogbo ẹ̀dá Ọlọ́run . 
 ( a ) Kí nìdí tí Jésù fi sọ fáwọn ọmọ Ísírẹ́lì pé : “ Kí ìwọ nífẹ̀ẹ́ Jèhófà Ọlọ́run rẹ ” ? 
 ( b ) Kí nìdí tí fífẹ́ tí Jèhófà fẹ́ ká nífẹ̀ẹ́ òun fi bọ́gbọ́n mu ? 
 Ìdí mìíràn tó tún fi yẹ ká nífẹ̀ẹ́ Jèhófà ni mímọ̀ tá a mọrírì ohun tó ti ṣe fún wa . 
 Rántí pé Jésù sọ fáwọn Júù pé : “ Kí ìwọ nífẹ̀ẹ́ Jèhófà Ọlọ́run rẹ . ” 
 Kò sọ pé kí wọ́n nífẹ̀ẹ́ òrìṣà kan tó wà lọ́nà jíjìn tí wọ́n ò sì mọ̀ . 
 Ó ní kí wọ́n nífẹ̀ẹ́ Ọlọ́run tó ti fìfẹ́ rẹ̀ hàn sí wọn . 
 Jèhófà ni Ọlọ́run wọn . 
 Òun ló mú wọn jáde kúrò nílẹ̀ Íjíbítì lọ sí Ilẹ̀ Ìlérí , òun lẹ́ni tó ń dáàbò bò wọ́n , tó ń pèsè ohun tí wọ́n nílò fún wọn , tó ń ṣìkẹ́ wọn , tó sì tún ń fìfẹ́ bá wọn wí . 
 Bákan náà lọ̀rọ̀ rí lóde òní , Jèhófà ni Ọlọ́run wa , òun ló fi Ọmọ rẹ̀ ṣe ìràpadà fún wa ká lè ní ìyè àìnípẹ̀kun . 
 Ẹ ò rí i pé ó bọ́gbọ́n mu gan - an bí Jèhófà ṣe sọ pé káwa náà nífẹ̀ẹ́ òun ! 
 Bíbélì sọ pé ká nífẹ̀ẹ́ Ọlọ́run tó nífẹ̀ẹ́ wa . 
 Nípa bẹ́ẹ̀ , Ẹni tó “ kọ́kọ́ nífẹ̀ẹ́ wa ” là ń fìfẹ́ hàn sí . — 1 Jòhánù 4 : 19 . 
 Ọ̀nà wo ni ìfẹ́ Jèhófà gbà dà bíi ti òbí rere kan ? 
 Ìfẹ́ tí Jèhófà ní fún ọmọ aráyé dà bí èyí tí òbí rere kan ní fáwọn ọmọ rẹ̀ . 
 Bó tiẹ̀ jẹ́ pé aláìpé làwa èèyàn , àwọn òbí tó nífẹ̀ẹ́ àwọn ọmọ wọn máa ń ṣiṣẹ́ àṣekára fún ọ̀pọ̀ ọdún láti bójú tó àwọn ọmọ wọn , èyí sì máa ń ná wọn lówó gan - an àtàwọn nǹkan míì . 
 Àwọn òbí máa ń tọ́ àwọn ọmọ wọn sọ́nà , wọ́n máa ń gbà wọ́n níyànjú , wọ́n máa ń tì wọ́n lẹ́yìn , wọ́n sì máa ń bá wọn wí , nítorí pé wọ́n fẹ́ káwọn ọmọ wọn láyọ̀ kí wọ́n sì jẹ́ ọmọ rere . 
 Kí làwọn òbí fẹ́ káwọn ọmọ náà ṣe fáwọn padà ? 
 Wọ́n fẹ́ káwọn ọmọ wọn nífẹ̀ẹ́ àwọn , wọ́n tún fẹ́ káwọn ọmọ náà fi ẹ̀kọ́ tí wọ́n ń kọ́ wọn sọ́kàn , kó lè dáa fún wọn . 
 Ṣé kò wá bọ́gbọ́n mu kí Bàbá wa ọ̀run tó jẹ́ ẹni pípé retí pé ká nífẹ̀ẹ́ òun ká sì fi ìmọrírì hàn nítorí gbogbo ohun tó ti ṣe fún wa ? 
 Bá A Ṣe Lè Nífẹ̀ẹ́ Ọlọ́run 
 Kí ló yẹ kéèyàn kọ́kọ́ ṣe tó bá fẹ́ nífẹ̀ẹ́ Ọlọ́run ? 
 A kò rí Ọlọ́run rí , a ò sì gbọ́ ohùn rẹ̀ rí . 
 Síbẹ̀ , ó ń pè wá pé ká jẹ́ kí àjọṣe tímọ́tímọ́ wà láàárín àwa àti òun . 
 Ọ̀nà wo la ó gbà ṣe bẹ́ẹ̀ ? 
 Ohun àkọ́kọ́ téèyàn gbọ́dọ̀ ṣe tó bá fẹ́ nífẹ̀ẹ́ ẹnì kan ni kó kọ́kọ́ mọ onítọ̀hún dáadáa , nítorí pé kì í rọrùn láti nífẹ̀ẹ́ tó jinlẹ̀ fẹ́ni tá ò mọ̀ dáadáa . 
 Jèhófà ti fún wa ní Bíbélì , Ọ̀rọ̀ rẹ̀ , ká lè mọ irú ẹni tí òun jẹ́ . 
 Ìdí nìyẹn tí Jèhófà fi ń tipasẹ̀ ètò rẹ̀ gbà wá níyànjú pé ká máa ka Bíbélì déédéé . 
 Bíbélì ló kọ́ wa nípa Ọlọ́run , òun ló jẹ́ ká mọ àwọn ànímọ́ rẹ̀ àti irú ẹni tó jẹ́ , títí kan ọ̀nà tó ń gbà bá àwọn èèyàn lò láti ẹgbẹẹgbẹ̀rún ọdún sẹ́yìn . 
 Báa ṣe ń ṣe àṣàrò lórí irú àwọn nǹkan bẹ́ẹ̀ , ìmọrírì àti ìfẹ́ tá a ní fún Ọlọ́run yóò máa pọ̀ sí i . — Róòmù 15 : 4 . 
 Báwo ni ríronú nípa iṣẹ́ òjíṣẹ́ Jésù ṣe túbọ̀ ń jẹ́ ká nífẹ̀ẹ́ Ọlọ́run ? 
 Ọ̀nà pàtàkì kan tí ìfẹ́ tá a ní fún Jèhófà fi lè pọ̀ sí i ni ká máa ronú lórí ọ̀nà tí Jésù gbà gbé ìgbésí ayé rẹ̀ àti bó ṣe ṣe iṣẹ́ òjíṣẹ́ rẹ̀ lórí ilẹ̀ ayé . 
 Ó ṣe tán , Jésù ṣe bíi ti Bàbá rẹ̀ gẹ́lẹ́ débi tó fi sọ pé : “ Ẹni tí ó ti rí mi ti rí Baba pẹ̀lú . ” 
 Àbí àánú tí Jésù fi hàn nígbà tó jí ọmọ kan ṣoṣo tí opó yẹn bí dìde kò wú ọ lórí ? 
 Ǹjẹ́ kò yà ọ́ lẹ́nu láti gbọ́ pé Ọmọ Ọlọ́run , ìyẹn ẹni tó ṣe pàtàkì jù lọ nínú gbogbo ẹni tó tíì gbé ayé rí , ní ẹ̀mí ìrẹ̀lẹ̀ débi pé ó wẹ ẹsẹ̀ àwọn ọmọ ẹ̀yìn rẹ̀ ? 
 Ǹjẹ́ kò jọ ẹ́ lójú gan - an láti mọ̀ pé bí kò tiẹ̀ sẹ́ni tó lọ́lá tó Jésù tí kò sì sẹ́ni tó gbọ́n tó o , síbẹ̀ ó jẹ́ kí onírúurú èèyàn wá sọ́dọ̀ òun , títí kan àwọn ọmọdé pàápàá ? 
 Bá a ṣe ń fi ìmọrírì ronú nípa àwọn nǹkan wọ̀nyí , a dà bí àwọn Kristẹni tí Pétérù kọ̀wé nípa wọn pé : “ Bí ó tilẹ̀ jẹ́ pé ẹ kò rí [ Jésù ] rí , ẹ nífẹ̀ẹ́ rẹ̀ . ” 
 Bí ìfẹ́ tá a ní fún Jésù ṣe ń pọ̀ sí i , bẹ́ẹ̀ náà ni ìfẹ́ wa fún Jèhófà yóò máa pọ̀ sí i . 
 17 , 18 . 
 Àwọn ohun tí Jèhófà ń pèsè wo la lè máa ṣàṣàrò lé lórí tí ìfẹ́ tá a ní fún un yóò fi máa pọ̀ sí i ? 
 Ọ̀nà mìíràn tí ìfẹ́ tá a ní fún Ọlọ́run fi lè pọ̀ sí i ni pé ká máa ṣàṣàrò lórí ọ̀pọ̀ rẹpẹtẹ àwọn nǹkan tó fìfẹ́ pèsè fún wa ká lè gbádùn ìgbésí ayé wa . 
 Àwọn nǹkan náà ni : àwọn ohun rírẹwà tó dá , ọ̀pọ̀ rẹpẹtẹ àwọn ohun tá à ń jẹ tá a sì máa ń gbádùn wọn , àwọn ọ̀rẹ́ rere tá a máa ń gbádùn ìbákẹ́gbẹ́ wọn , títí kan àìlóǹkà àwọn ohun tó ń múnú ẹni dùn tó sì máa ń fúnni láyọ̀ àti ìfọ̀kànbalẹ̀ . 
 Bá a ṣe túbọ̀ ń kẹ́kọ̀ọ́ nípa Ọlọ́run la túbọ̀ ń rí i pé ó yẹ ká mọyì oore rẹ̀ àti jíjẹ́ tó jẹ́ ọ̀làwọ́ . 
 Ronú nípa gbogbo ohun tí Jèhófà ti ṣe fún ìwọ alára . 
 Ǹjẹ́ o ò gbà pé ó yẹ kó o nífẹ̀ẹ́ rẹ̀ ? 
 Lára ọ̀pọ̀ rẹpẹtẹ ẹ̀bùn tá à ń rí gbà látọ̀dọ̀ Ọlọ́run ni àǹfààní tá a ní láti tọ̀ ọ́ lọ nínú àdúrà nígbàkigbà tá a bá fẹ́ , nítorí a mọ̀ pé “ Olùgbọ́ àdúrà ” yóò tẹ́tí sí wa . 
 Jèhófà ti fún Ọmọ rẹ̀ ní àṣẹ láti ṣàkóso àti láti ṣèdájọ́ . 
 Àmọ́ , kò yan ẹnikẹ́ni láti máa gbọ́ àdúrà , kódà kò yan Ọmọ rẹ̀ pàápàá . 
 Òun fúnra rẹ̀ ló máa ń gbọ́ àdúrà wa . 
 Ìfẹ́ tí Jèhófà ní fún wa àti bó ṣe ń bìkítà nípa wa ń mú ká túbọ̀ sún mọ́ ọn dáadáa . 
 Àwọn ìlérí wo ni Jèhófà ṣe tó ń mú ká sún mọ́ ọn ? 
 A tún máa ń sún mọ́ Jèhófà nígbà tá a bá ń ronú nípa àwọn ohun tó fẹ́ ṣe fọ́mọ aráyé lọ́jọ́ iwájú . 
 Ó ti ṣèlérí pé òun máa fòpin sí àìsàn , ìbànújẹ́ , àti ikú . 
 Tí ìran èèyàn bá ti dẹni pípé , kò sẹ́ni tó máa ní ìdààmú ọkàn , ìrẹ̀wẹ̀sì tàbí ìbànújẹ́ ọkàn mọ́ . 
 Kò ní sí ebi àti ogun mọ́ , bẹ́ẹ̀ lèèyàn ò ní tòṣì mọ́ . 
 Ayé yóò di Párádísè . 
 Ìfẹ́ tí Jèhófà ní fún wa ló máa jẹ́ kó mú àwọn ìbùkún wọ̀nyí wá , kì í ṣe nítorí pé ó di dandan kó ṣe bẹ́ẹ̀ . 
 Kí ni Mósè sọ nípa àǹfààní tó wà nínú kéèyàn nífẹ̀ẹ́ Jèhófà ? 
 Gbogbo àwọn nǹkan wọ̀nyí fi hàn pé kò sídìí tí kò fi yẹ ká nífẹ̀ẹ́ Ọlọ́run wa ká sì jẹ́ kí ìfẹ́ yẹn máa pọ̀ sí i . 
 Ṣé wàá jẹ́ kí ìfẹ́ tó o ní fún Ọlọ́run máa lágbára sí i , ṣé wàá sì jẹ́ kí Ọlọ́run máa darí àwọn ọ̀nà rẹ ? 
 Ó kù sọ́wọ́ rẹ . 
 Mósè gbà pé àǹfààní pọ̀ nínú kéèyàn nífẹ̀ẹ́ Jèhófà kí ìfẹ́ yẹn sì máa wà títí lọ . 
 Ohun tó sọ fáwọn ọmọ Ísírẹ́lì ìgbàanì ni pé : “ Yan ìyè , kí o lè máa wà láàyè nìṣó , ìwọ àti ọmọ rẹ , nípa nínífẹ̀ẹ́ Jèhófà Ọlọ́run rẹ , nípa fífetí sí ohùn rẹ̀ àti nípa fífà mọ́ ọn ; nítorí òun ni ìyè rẹ àti gígùn ọjọ́ rẹ . ” — Diutarónómì 30 : 19 , 20 . 
 Ǹjẹ́ O Rántí ? 
 • Kí nìdí tó fi ṣe pàtàkì pé ká nífẹ̀ẹ́ Jèhófà ? 
 • Báwo la ṣe lè fìfẹ́ tá a ní fún Ọlọ́run hàn ? 
 • Àwọn ìdí wo ló fi yẹ ká nífẹ̀ẹ́ Jèhófà ? 
 • Báwo la ṣe lè nífẹ̀ẹ́ Ọlọ́run ? 
 [ Àwòrán tó wà ní ojú ìwé 20 ] 
 Jèhófà mọyì ohun kan tí gbogbo wa lè fi hàn , ìyẹn ìfẹ́ tá a ní fún un 
 [ Àwọn àwòrán tó wà ní ojú ìwé 23 ] 
 “ Ẹni tí ó ti rí mi ti rí Baba pẹ̀lú . ” — Jòhánù 14 : 9 
 Bá a Ṣe Lè Nífẹ̀ẹ́ Ọmọnìkejì Wa 
 “ Kí ìwọ nífẹ̀ẹ́ aládùúgbò rẹ gẹ́gẹ́ bí ara rẹ . ” — MÁTÍÙ 22 : 39 . 
 Báwo la ṣe ń fi hàn pé a nífẹ̀ẹ́ Ọlọ́run ? 
 KÍ NI Jèhófà fẹ́ káwọn tó ń jọ́sìn òun ṣe ? 
 Gbólóhùn kan tó ṣe ṣókí tó sì fa kíki ni Jésù fi dáhùn ìbéèrè yìí . 
 Ó sọ pé òfin tó tóbi ju gbogbo òfin lọ ni pé ká nífẹ̀ẹ́ Jèhófà pẹ̀lú gbogbo àyà , ọkàn , èrò inú , àti okun wa . 
 Gẹ́gẹ́ bá a ṣe rí i nínú àpilẹ̀kọ tó ṣáájú , ìfẹ́ fún Ọlọ́run túmọ̀ sí pé ká máa ṣègbọràn sí i , ká sì máa pa àwọn àṣẹ rẹ̀ mọ́ , ká lè fi hàn pé a nífẹ̀ẹ́ rẹ̀ bó ṣe nífẹ̀ẹ́ wa . 
 Àwọn tó nífẹ̀ẹ́ Ọlọ́run kò ka ṣíṣe ìfẹ́ rẹ̀ sí ohun ìnira rárá ; ńṣe ló máa ń múnú wọn dùn . — Sáàmù 40 : 8 ; 1 Jòhánù 5 : 2 , 3 . 
 2 , 3 . 
 Kí nìdí tó fi yẹ ká fọwọ́ pàtàkì mú àṣẹ tó sọ pé ká nífẹ̀ẹ́ ọmọnìkejì wa , àwọn ìbéèrè wo ló sì jẹ yọ ? 
 Jésù sọ pé òfin kejì tó tóbi jù lọ tún jọ ti àkọ́kọ́ , òun ni pé : “ Kí ìwọ nífẹ̀ẹ́ aládùúgbò rẹ gẹ́gẹ́ bí ara rẹ . ” 
 Àṣẹ kejì yìí la máa jíròrò báyìí , ó sì nídìí pàtàkì tá a fẹ́ fi ṣe bẹ́ẹ̀ . 
 Ìfẹ́ ìmọtara - ẹni - nìkan àti ìfẹ́ òdì ló kúnnú ayé lákòókò tá a wà yìí . 
 Nígbà tí Ọlọ́run mí sí àpọ́sítélì Pọ́ọ̀lù láti sọ bí “ àwọn ọjọ́ ìkẹyìn ” ṣe máa rí , ó kọ̀wé pé àwọn èèyàn á nífẹ̀ẹ́ ara wọn nìkan , wọ́n á nífẹ̀ẹ́ owó àti adùn dípò kí wọ́n nífẹ̀ẹ́ ọmọnìkejì wọn . 
 Ọ̀pọ̀ èèyàn kò ní í ní “ ìfẹ́ni àdánidá , ” tàbí gẹ́gẹ́ bí ìtumọ̀ Bíbélì kan ṣe sọ ọ́ , wọn ò ní í “ ní ìfẹ́ téèyàn máa ń ní fún ìdílé rẹ̀ . ” 
 Jésù Kristi sọ àsọtẹ́lẹ̀ pé : “ Ọ̀pọ̀lọpọ̀ ènìyàn . . . yóò sì da ara wọn lẹ́nì kìíní - kejì , wọn yóò sì kórìíra ara wọn lẹ́nì kìíní - kejì . . . . 
 Ìfẹ́ ọ̀pọ̀ jù lọ yóò di tútù . ” — Mátíù 24 : 10 , 12 . 
 Àmọ́ ṣá o , kíyè sí i pé Jésù kò sọ pé ìfẹ́ gbogbo èèyàn yóò di tútù . 
 Kò sígbà kan rí tá ò ráwọn èèyàn tó nírú ìfẹ́ tí Jèhófà fẹ́ ká ní sí òun yìí , ìfẹ́ náà sì tọ́ sí i . 
 Gbogbo ìgbà nírú àwọn èèyàn bẹ́ẹ̀ á sì máa wà . 
 Àwọn tó nífẹ̀ẹ́ Jèhófà á sapá láti máa fojú tí Jèhófà fi ń wo àwọn èèyàn wò wọ́n . 
 Àwọn wo wá ni ọmọnìkejì wa tá a gbọ́dọ̀ fìfẹ́ hàn sí ? 
 Báwo ló ṣe yẹ ká fìfẹ́ hàn sáwọn ọmọnìkejì wa ? 
 Ìwé Mímọ́ lè ràn wá lọ́wọ́ láti dáhùn àwọn ìbéèrè pàtàkì yìí . 
 Ta Ni Ọmọnìkejì Mi ? 
 Gẹ́gẹ́ bí Léfítíkù orí kọkàndínlógún ti sọ , àwọn wo làwọn Júù gbọ́dọ̀ máa fìfẹ́ hàn sí ? 
 Nígbà tí Jésù ń sọ fáwọn Farisí pé àṣẹ kejì tó tóbi jù lọ ni kéèyàn nífẹ̀ẹ́ ọmọnìkejì rẹ̀ bí ara rẹ̀ , òfin kan pàtó tí Ọlọ́run fún àwọn ọmọ Ísírẹ́lì ló ń tọ́ka sí . 
 Òfin yìí wà nínú Léfítíkù 19 : 18 . 
 Nínú orí kan náà yẹn , Ọlọ́run sọ fáwọn Júù pé kí wọ́n ka àwọn mìíràn tí kì í ṣe ọmọ Ísírẹ́lì sí ọmọnìkejì wọn . 
 Ẹsẹ kẹrìnlélọ́gbọ̀n sọ pé : “ Kí àtìpó tí ń ṣe àtìpó lọ́dọ̀ yín dà bí ọmọ ìbílẹ̀ yín ; kí ìwọ sì nífẹ̀ẹ́ rẹ̀ gẹ́gẹ́ bí ara rẹ , nítorí ẹ di àtìpó ní ilẹ̀ Íjíbítì . ” 
 Nípa bẹ́ẹ̀ , wọ́n gbọ́dọ̀ fìfẹ́ hàn sáwọn tí kì í ṣe Júù , àgàgà àwọn aláwọ̀ṣe , ìyẹn àwọn tó yí padà di ẹlẹ́sìn Júù . 
 Báwo làwọn Júù ṣe lóye ìfẹ́ ọmọnìkejì ẹni ? 
 Àmọ́ , ojú táwọn aṣáájú ìsìn Júù ìgbà ayé Jésù fi wo ọ̀ràn náà yàtọ̀ pátápátá . 
 Àwọn kan rò pé kìkì àwọn Júù ni ọ̀rọ̀ náà “ ọ̀rẹ́ ” àti “ aládùúgbò ” wà fún . 
 Pé ó yẹ káwọn kórìíra àwọn tí kì í ṣe Júù . 
 Ohun tí irú àwọn olùkọ́ bẹ́ẹ̀ ní lọ́kàn ni pé àwọn tó ń sin Ọlọ́run gbọ́dọ̀ kórìíra àwọn tí kò sin Ọlọ́run . 
 Ìwé kan tá a ṣèwádìí nínú rẹ̀ sọ pé , “ kò sọ́gbọ́n téèyàn lè dá tí ìkórìíra ò fi ní gbilẹ̀ nírú ipò bẹ́ẹ̀ . 
 Nítorí pé ohun tó máa mú kó gbilẹ̀ pọ̀ rẹpẹtẹ . ” 
 Kókó méjì wo ni Jésù tẹnu mọ́ nígbà tó ń sọ̀rọ̀ nípa ìfẹ́ ọmọnìkejì ẹni ? 
 Nínú Ìwàásù rẹ̀ lórí Òkè , Jésù sọ̀rọ̀ nípa ìfẹ́ ọmọnìkejì ẹni , ó jẹ́ káwọn èèyàn mọ ẹni tó yẹ kí wọ́n fìfẹ́ hàn sí . 
 Ó ní : “ Ẹ gbọ́ pé a sọ ọ́ pé , ‘ Kí ìwọ nífẹ̀ẹ́ aládùúgbò rẹ , kí o sì kórìíra ọ̀tá rẹ . ’ 
 Bí ó ti wù kí ó rí , mo wí fún yín pé : Ẹ máa bá a lọ láti máa nífẹ̀ẹ́ àwọn ọ̀tá yín àti láti máa gbàdúrà fún àwọn tí ń ṣe inúnibíni sí yín ; kí ẹ lè fi ara yín hàn ní ọmọ Baba yín tí ń bẹ ní ọ̀run , níwọ̀n bí ó ti ń mú kí oòrùn rẹ̀ ràn sórí àwọn ènìyàn burúkú àti rere , tí ó sì ń mú kí òjò rọ̀ sórí àwọn olódodo àti aláìṣòdodo . ” 
 Jésù jẹ́ kí kókó méjì ṣe kedere níbí yìí . 
 Èkíní ni pé Jèhófà jẹ́ ọ̀làwọ́ , ó sì ń fi inúure hàn sí ẹni rere àti ẹni búburú . 
 Èkejì ni pé ó yẹ ká tẹ̀ lé àpẹẹrẹ rẹ̀ . 
 Ẹ̀kọ́ wo la rí kọ́ látinú àkàwé ará Samáríà tó jẹ́ ọmọnìkejì rere ? 
 Lákòókò mìíràn , Júù kan tó mọ̀ nípa Òfin gan - an béèrè lọ́wọ́ Jésù pé : “ Ní ti gidi ta ni aládùúgbò mi ? ” 
 Jésù fèsì nípa sísọ àkàwé ará Samáríà kan tó rí Júù kan táwọn ọlọ́ṣà ti lù ní àlùbolẹ̀ tí wọ́n sì kó gbogbo ẹrù rẹ̀ lọ . 
 Bó tilẹ̀ jẹ́ pé àwọn Júù kórìíra àwọn ará Samáríà , síbẹ̀ ará Samáríà yìí di ọgbẹ́ ọkùnrin náà , ó sì gbé e lọ síbi tó ti máa gbàtọ́jú kí ara rẹ̀ lè yá . 
 Ẹ̀kọ́ wo lèyí kọ́ wa ? 
 A tún gbọ́dọ̀ nífẹ̀ẹ́ àwọn èèyàn mìíràn yàtọ̀ sáwọn tá a jọ jẹ́ ẹ̀yà kan náà , ọmọ orílẹ̀ - èdè kan náà , tàbí àwọn tá a jọ ń ṣe ẹ̀sìn kan náà . — Lúùkù 10 : 25 , 29 , 30 , 33 - 37 . 
 Bá A Ṣe Lè Nífẹ̀ẹ́ Ọmọnìkejì Wa 
 Kí ni Léfítíkù orí kọkàndínlógún sọ nípa bó ṣe yẹ ká máa fìfẹ́ hàn sáwọn èèyàn ? 
 Bí ìfẹ́ fún Ọlọ́run ṣe rí náà ni ìfẹ́ fún ọmọnìkejì ẹni ṣe rí , kì í ṣe ohun téèyàn kàn ń rò lọ́kàn , ó gba pé ká ṣe ohun kan . 
 Á dára ká túbọ̀ gbé àwọn ọ̀rọ̀ tó yí òfin tó wà nínú Léfítíkù orí kọkàndínlógún yẹn yẹ̀ wò , èyí tó gba àwọn èèyàn Ọlọ́rùn níyànjú láti nífẹ̀ẹ́ aládùúgbò wọn bí ara wọn . 
 Ibẹ̀ la ti kà á pé àwọn ọmọ Ísírẹ́lì gbọ́dọ̀ fún àwọn ẹni tí ìṣẹ́ ń ṣẹ́ àtàwọn àtìpó láyè láti nípìn - ín nínú irè oko wọn . 
 Ìyẹn ni kò ní jẹ́ kí wọ́n jalè , kò ní jẹ́ kí wọ́n hùwà ẹ̀tàn , tàbí kí wọ́n máa ṣe màgòmágó . 
 Àwọn ọmọ Ísírẹ́lì ò gbọ́dọ̀ ṣojúsàájú tó bá kan ọ̀ràn ìdájọ́ . 
 Bó tilẹ̀ jẹ́ pé wọ́n lè báni wí nígbà tó bá yẹ kí wọ́n ṣe bẹ́ẹ̀ , síbẹ̀ òfin Ọlọ́run sọ fún wọn ní pàtó pé : “ Ìwọ kò gbọ́dọ̀ kórìíra arákùnrin rẹ nínú ọkàn - àyà rẹ . ” 
 Èyí àtàwọn àṣẹ mìíràn ni Jésù kó pọ̀ nígbà tó sọ pé : “ Kí ìwọ sì nífẹ̀ẹ́ ọmọnìkejì rẹ gẹ́gẹ́ bí ara rẹ . ” — Léfítíkù 19 : 9 - 11 , 15 , 17 , 18 . 
 Kí nìdí tí Jèhófà fi pàṣẹ fáwọn ọmọ Ísírẹ́lì pé kí wọ́n ya ara wọn sọ́tọ̀ kúrò lára àwọn orílẹ̀ - èdè mìíràn ? 
 Bó tilẹ̀ jẹ́ pé àwọn ọmọ Ísírẹ́lì gbọ́dọ̀ fìfẹ́ hàn sáwọn ẹlòmíràn , síbẹ̀ wọ́n tún gbọ́dọ̀ ya ara wọn sọ́tọ̀ kúrò lára àwọn tó jẹ́ abọ̀rìṣà . 
 Jèhófà kìlọ̀ fún wọn nípa ewu tó wà nínú kíkó ẹgbẹ́ búburú àti àbájáde tó máa ń ní . 
 Bí àpẹẹrẹ , àṣẹ tí Jèhófà pa fáwọn ọmọ Ísírẹ́lì nípa àwọn orílẹ̀ - èdè táwọn ọmọ Ísírẹ́lì máa gba ilẹ̀ wọn ni pé : “ Ìwọ kò sì gbọ́dọ̀ bá wọn dána . 
 Ọmọbìnrin rẹ ni ìwọ kò gbọ́dọ̀ fi fún ọmọkùnrin rẹ̀ , ọmọbìnrin rẹ̀ sì ni ìwọ kò gbọ́dọ̀ mú fún ọmọkùnrin rẹ . 
 Nítorí òun yóò yí ọmọ rẹ padà láti má ṣe tọ̀ mí lẹ́yìn , dájúdájú , wọn yóò sì máa sin àwọn ọlọ́run mìíràn ; ní tòótọ́ , ìbínú Jèhófà yóò sì ru sí yín . ” — Diutarónómì 7 : 3 , 4 . 
 Kí ni nǹkan tá a gbọ́dọ̀ ṣọ́ra fún ? 
 Bákan náà làwọn Kristẹni kì í ní àjọṣe kankan pẹ̀lú àwọn tó lè mú kí iná ìgbàgbọ́ wọn jó àjórẹ̀yìn . 
 A gbà wá níyànjú pé : “ Ẹ má ṣe fi àìdọ́gba so pọ̀ pẹ̀lú àwọn aláìgbàgbọ́ , ” ìyẹn àwọn tí kì í ṣe ara ìjọ Kristẹni . 
 Bíbélì tún gba àwa Kristẹni níyànjú síwájú sí i pé ká ní ọkọ tàbí aya “ kìkì nínú Olúwa . ” 
 Síbẹ̀ , a ó gbọ́dọ̀ kórìíra àwọn tí kò nígbàgbọ́ nínú Jèhófà . 
 Kristi kú fún àwọn ẹlẹ́ṣẹ̀ , ọ̀pọ̀ tó sì ti ṣe ohun búburú nígbà kan rí ló ti yí ọ̀nà wọn padà tí wọ́n sì wá di ọrẹ Ọlọ́run . — Róòmù 5 : 8 ; 1 Kọ́ríńtì 6 : 9 - 11 . 
 Ọ̀nà tó dáa jù lọ wo la lè gbà fìfẹ́ hàn sáwọn tí kò sin Jèhófà , kí sì nìdí ? 
 Tá a bá fẹ́ máa fìfẹ́ hàn sáwọn tí kò sin Ọlọ́run , ọ̀nà tó dára jù lọ tá a lè gbà ṣe bẹ́ẹ̀ ni pé ká fara wé Jèhófà fúnra rẹ̀ . 
 Bó tilẹ̀ jẹ́ pé ó kórìíra ìwà ibi , ó fi inú rere rẹ̀ onífẹ̀ẹ́ hàn sí gbogbo èèyàn nípa fífún wọn ní àǹfààní láti yí padà kúrò nínú ọ̀nà búburú wọn kí wọ́n lè rí ìyè àìnípẹ̀kun . 
 Jèhófà “ fẹ́ kí gbogbo ènìyàn wá sí ìrònúpìwàdà . ” 
 Ohun tó wù ú ni pé “ kí a gba gbogbo onírúurú ènìyàn là , kí wọ́n sì wá sí ìmọ̀ pípéye nípa òtítọ́ . ” 
 Ìdí nìyẹn tí Jésù fi pa á láṣẹ fún àwọn ọmọlẹ́yìn rẹ̀ pé kí wọ́n wàásù , kí wọ́n kọ́ni , kí wọ́n sì “ máa sọ àwọn ènìyàn gbogbo orílẹ̀ - èdè di ọmọ ẹ̀yìn . ” 
 Bá a ṣe ń kópa nínú iṣẹ́ yìí , ńṣe là ń fi hàn pé a nífẹ̀ẹ́ Ọlọ́run àti ọmọnìkejì wa , títí kan àwọn ọ̀tá wa pàápàá ! 
 Ìfẹ́ Tá A Ní Fáwọn Tá A Jọ Jẹ́ Kristẹni 
 Kí ni àpọ́sítélì Jòhánù kọ nípa ìdí tó fi yẹ ká nífẹ̀ẹ́ arákùnrin wa ? 
 Àpọ́sítélì Pọ́ọ̀lù kọ̀wé pé : “ Ẹ jẹ́ kí a máa ṣe ohun rere sí gbogbo ènìyàn , ṣùgbọ́n ní pàtàkì sí àwọn tí ó bá wa tan nínú ìgbàgbọ́ . ” 
 Gẹ́gẹ́ bíi Kristẹni , ó pọn dandan fún wa láti fìfẹ́ hàn sáwọn tó bá wa tan nínú ìgbàgbọ́ , ìyẹn àwọn arákùnrin àti arábìnrin wa tá a jọ ń sin Ọlọ́run . 
 Báwo ni ìfẹ́ yìí ti ṣe pàtàkì tó ? 
 Kókó tó lágbára yìí ni àpọ́sítélì Jòhánù ń sọ nígbà tó kọ̀wé pé : “ Olúkúlùkù ẹni tí ó bá kórìíra arákùnrin rẹ̀ jẹ́ apànìyàn . . . 
 Bí ẹnikẹ́ni bá sọ gbólóhùn náà pé : ‘ Mo nífẹ̀ẹ́ Ọlọ́run , ’ síbẹ̀ tí ó kórìíra arákùnrin rẹ̀ , òpùrọ́ ni . 
 Nítorí ẹni tí kò nífẹ̀ẹ́ arákùnrin rẹ̀ , tí òun rí , kò lè máa nífẹ̀ẹ́ Ọlọ́run , tí kò rí . ” 
 Àwọn ọ̀rọ̀ yìí lágbára gan - an . 
 Sátánì Èṣù ni Jésù Kristi pé ní “ apànìyàn ” àti “ òpùrọ́ . ” 
 A ò sí ní fẹ́ kí wọ́n pè wá nírú orúkọ yẹn láé ! 
 Ọ̀nà wo la lè gbà fìfẹ́ hàn sáwọn tá a jọ jẹ́ onígbàgbọ́ ? 
 ‘ Ọlọ́run ti kọ́ àwọn Kristẹni tòótọ́ láti nífẹ̀ẹ́ ara wọn . ’ 
 A gbọ́dọ̀ nífẹ̀ẹ́ , “ kì í ṣe ní ọ̀rọ̀ tàbí pẹ̀lú ahọ́n , bí kò ṣe ní ìṣe àti òtítọ́ . ” 
 Ìfẹ́ wa kò gbọ́dọ̀ ní “ àgàbàgebè ” nínú . 
 Ìfẹ́ ló ń mú ká jẹ́ onínúure , oníyọ̀ọ́nú , òun ló ń jẹ́ ká máa dárí ji ẹni tó bá ṣẹ̀ wá , òun ló sì ń jẹ́ ká máa ní ìpamọ́ra . 
 Òun ní kì í jẹ́ ká jowú , kì í jẹ́ ká fọ́nnu , bẹ́ẹ̀ sì ni kì í jẹ́ ká wú fùkẹ̀ tàbí ká jẹ́ onímọtara - ẹni - nìkan . 
 Ó máa ń mú ká ‘ sìnrú fún ara wa lẹ́nì kìíní - kejì . ’ 
 Jésù sọ fáwọn ọmọ ẹ̀yìn rẹ̀ pé kí wọ́n nífẹ̀ẹ́ ara wọn gan - an gẹ́gẹ́ bí òun ṣe nífẹ̀ẹ́ wọn . 
 Nítorí ìdí èyí , tó bá pọn dandan , Kristẹni kan gbọ́dọ̀ múra tán láti fi ẹ̀mí rẹ̀ lélẹ̀ nítorí àwọn tó jẹ́ onígbàgbọ́ bíi tirẹ̀ . 
 Báwo la ṣe lè fìfẹ́ hàn láàárín ìdílé ? 
 Inú ìdílé Kristẹni ló yẹ ká ti máa fìfẹ́ hàn jù lọ , àgàgà láàárín ọkọ àti aya . 
 Àárín tọkọtaya gbọ́dọ̀ gún régé , ìdí nìyẹn tí Pọ́ọ̀lù fi sọ pé : “ Ó yẹ kí àwọn ọkọ máa nífẹ̀ẹ́ àwọn aya wọn gẹ́gẹ́ bí ara àwọn fúnra wọn . ” 
 Ó tún fi kún un pé : “ Ẹni tí ó bá nífẹ̀ẹ́ aya rẹ̀ nífẹ̀ẹ́ ara rẹ̀ . ” 
 A rí i pé Pọ́ọ̀lù tún ọ̀rọ̀ yìí sọ ní ẹsẹ márùn - ún lẹ́yìn ẹsẹ yìí . 
 Ọkọ tó bá nífẹ̀ẹ́ aya rẹ̀ kò ní ṣe bíi táwọn ọmọ Ísírẹ́lì ayé ìgbà Málákì tí wọ́n ṣe àdàkàdekè sí ẹnì kejì wọn . 
 Ńṣe ni yóò máa ṣìkẹ́ rẹ̀ . 
 Yóò nífẹ̀ẹ́ rẹ̀ bí Kristi ṣe nífẹ̀ẹ́ ìjọ . 
 Bákan náà ni ìfẹ́ yóò mú kí aya máa bọ̀wọ̀ fún ọkọ rẹ̀ . — Éfésù 5 : 25 , 29 - 33 . 
 Kí ni ìfẹ́ ará táwọn kan ṣàkíyèsí mú kí wọ́n sọ , kí ni wọ́n sì ṣe ? 
 Ó hàn gbangba pé irú ìfẹ́ yìí ni àmì tá a fi ń dá àwọn Kristẹni tòótọ́ mọ̀ . 
 Jésù sọ pé : “ Nípa èyí ni gbogbo ènìyàn yóò fi mọ̀ pé ọmọ ẹ̀yìn mi ni yín , bí ẹ bá ní ìfẹ́ láàárín ara yín . ” 
 Ìfẹ́ tá a ní fún ara wa ń fa àwọn èèyàn wá sọ́dọ̀ Ọlọ́run tá a nífẹ̀ẹ́ rẹ̀ , tá a sì ń ṣojú fún . 
 Bí àpẹẹrẹ , ìròyìn tá a gbọ́ nípa ìdílé Ẹlẹ́rìí kan láti orílẹ̀ - èdè Mòsáńbíìkì rèé : “ A ò rí irú nǹkan bẹ́ẹ̀ rí . 
 Ní ọ̀sán ọjọ́ kan , ìjì líle kan bẹ̀rẹ̀ sí í fẹ́ , bí òjò ṣe bẹ̀rẹ̀ sí í rọ̀ nìyẹn tí yìnyín sì ń já bọ́ . 
 Ìjì líle náà ba ilé wa tá a fi koríko kọ́ jẹ́ , ó sì ṣí páànù orí rẹ̀ dà nù . 
 Nígbà táwọn ará tó wà láwọn ìjọ itòsí wá ràn wá lọ́wọ́ láti tún ilé wa kọ́ , ẹnu ya àwọn aládùúgbò wa gan - an , wọ́n sì bẹ̀rẹ̀ sí í sọ pé : ‘ Ẹ̀sìn yín dára gan - an ni o . 
 Àwọn ará ṣọ́ọ̀ṣì wa ò tíì wá ràn wá lọ́wọ́ bíi tiyín rí . ’ 
 A ṣí Bíbélì , a sì fi ohun tó wà nínú ìwé Jòhánù 13 : 34 , 35 hàn wọ́n . 
 Ọ̀pọ̀ àwọn aládùúgbò wa ló ti ń kẹ́kọ̀ọ́ Bíbélì báyìí . ” 
 Bá A Ṣe Lè Nífẹ̀ẹ́ Àwọn Èèyàn Lẹ́nì Kọ̀ọ̀kan 
 Kí ni ìyàtọ̀ tó wà láàárín ká nífẹ̀ẹ́ àwọn èèyàn lápapọ̀ àti ká nífẹ̀ẹ́ àwọn èèyàn lẹ́nì kọ̀ọ̀kan ? 
 Kò ṣòro rárá láti nífẹ̀ẹ́ àwọn tó wà láyìíká wa lápapọ̀ . 
 Àmọ́ , ìfẹ́ fún ẹnì kọ̀ọ̀kan lè má fi bẹ́ẹ̀ rọrùn . 
 Bí àpẹẹrẹ , ìfẹ́ táwọn kan ní fún ọmọnìkejì wọn kò kọjá kí wọ́n dáwó fún àwọn ẹgbẹ́ aláàánú kan . 
 Ká sòótọ́ , ó rọrùn gan - an láti sọ pé a nífẹ̀ẹ́ ọmọnìkejì wa , àmọ́ kì í rọrùn láti nífẹ̀ẹ́ ẹnì kan tá a jọ ń ṣiṣẹ́ tí kò bìkítà nípa wa , tàbí ẹnì kan tó ń gbé lẹ́gbẹ̀ẹ́ ilé wa tí ìṣe rẹ̀ máa ń bí wa nínú , tàbí ọ̀rẹ́ kan tó já wa kulẹ̀ . 
 17 , 18 . 
 Báwo ni Jésù ṣe fìfẹ́ hàn sáwọn èèyàn lẹ́nì kọ̀ọ̀kan , kì sì nìdí tó fi ṣe bẹ́ẹ̀ ? 
 Nígbà tá a bá ń sọ̀rọ̀ nípa ìfẹ́ tá a ní fáwọn èèyàn lẹ́nì kọ̀ọ̀kan , a rí ẹ̀kọ́ kọ́ lára Jésù , ẹni tó fi àwọn ànímọ̀ Ọlọ́run ṣèwà hù láìkù síbì kan . 
 Bó tilẹ̀ jẹ́ pé ó wá sáyé láti kó ẹ̀ṣẹ̀ gbogbo ayé lọ , síbẹ̀ ó fìfẹ́ hàn sáwọn èèyàn lẹ́nì kọ̀ọ̀kan , àwọn bí , obìnrin kan tó ń ṣàìsàn , adẹ́tẹ̀ kan , àti ọmọ kékeré kan . 
 Bẹ́ẹ̀ làwa náà ṣe ní láti máa fìfẹ́ hàn sí ọmọnìkejì wa nípa bá a ṣe ń ṣe sáwọn tá a ń bá pàdé lójoojúmọ́ . 
 Ẹ má ṣe jẹ́ ká gbàgbé láé pé ìfẹ́ tá a ní fún Ọlọ́run ló ń mú ká nífẹ̀ẹ́ ọmọnìkejì wa . 
 Bó tilẹ̀ jẹ́ pé Jésù ran àwọn òtòṣì lọ́wọ́ , ó mú àwọn aláìsàn lára dá , ó bọ́ àwọn tí ebi ń pa , síbẹ̀ ìdí tó fi ń ṣe gbogbo èyí tó sì tún ń kọ́ àwọn èèyàn ni kó lè ràn wọ́n lọ́wọ́ láti di ọ̀rẹ́ Jèhófà . 
 Jésù ṣe gbogbo nǹkan fún ògo Ọlọ́run , kò fìgbà kan gbàgbé pé Ọlọ́run tóun nífẹ̀ẹ́ sí lóun ń ṣojú fún , àti pé àwọn ànímọ́ rẹ̀ lòún fi ń ṣèwà hù . 
 Nípa fífarawé àpẹẹrẹ Jésù , àwa náà lè fi ojúlówó ìfẹ́ hàn sí ọmọnìkejì wa , síbẹ̀ ká rí i dájú pé a ò bá àwọn èèyàn ayé tí wọ́n jẹ́ ẹni ibi da nǹkan pọ̀ . 
 Ọ̀nà Wo La Ń Gbà Nífẹ̀ẹ́ Ọmọnìkejì Wa Bí Ara Wa ? 
 19 , 20 . 
 Báwo la ṣe lè fi hàn pé a nífẹ̀ẹ́ ọmọnìkejì wa gẹ́gẹ́ bí ara wa ? 
 Jésù sọ pé : “ Kí ìwọ nífẹ̀ẹ́ aládùúgbò rẹ gẹ́gẹ́ bí ara rẹ . ” 
 Ìwà ẹ̀dá ni pé èèyàn kì í fi ọ̀rọ̀ ara rẹ̀ ṣeré , èèyàn sì máa ń gbé ara rẹ̀ níyì . 
 Tí kì í bá ṣe bẹ́ẹ̀ ni , àṣẹ yẹn ì bá má lẹ́sẹ̀ nílẹ̀ . 
 Ojúlówó ìfẹ́ tá a sọ pé a ní fún ara wa yìí kì í ṣe ìfẹ́ ìmọtara - ẹni - nìkan tí àpọ́sítélì Pọ́ọ̀lù sọ nípa rẹ̀ nínú 2 Tímótì 3 : 2 . 
 Kàkà bẹ́ẹ̀ , ohun tó túmọ̀ sí ni kéèyàn mọ̀ pé òun níyì lọ́wọ́ ara òun . 
 Ọ̀jọ̀gbọ́n kan nínú ẹ̀kọ́ Bíbélì sọ pé ohun tó túmọ̀ sí ni “ kéèyàn nífẹ̀ẹ́ ara rẹ̀ lọ́nà tó bójú mu , kì í ṣe kó máa rò pé òun sàn ju àwọn mìíràn lọ , bẹ́ẹ̀ ni kì í ṣe kó máa rò pé òun ò já mọ́ nǹkan kan . ” 
 Nínífẹ̀ẹ́ àwọn ẹlòmíràn bí ara wa túmọ̀ sí pé irú ojú tá a fẹ́ káwọn ẹlòmíràn máa fi wò wá làwa náà á máa fi wò wọ́n , ìwà tá a sì fẹ́ káwọn èèyàn máa hù sí wa làwa náà á máa hù sí wọn . 
 Jésù sọ pé : “ Gbogbo ohun tí ẹ bá fẹ́ kí àwọn ènìyàn máa ṣe sí yín , kí ẹ̀yin pẹ̀lú máa ṣe bẹ́ẹ̀ gẹ́gẹ́ sí wọn . ” 
 Kíyè sí i pé Jésù ò ní ká máa rántí ẹ̀ṣẹ̀ táwọn èèyàn ti ṣẹ̀ wá ká sì máa wá bá a ṣe máa gbẹ̀san o . 
 Kàkà bẹ́ẹ̀ , a ní láti ronú nípa bó ṣe wù wá káwọn èèyàn máa ṣe sí wa , káwa náà sì máa ṣe bẹ́ẹ̀ sí wọn pẹ̀lú . 
 Tún kíyè sí i pé Jésù ò sọ pé kìkì àwọn ọ̀rẹ́ wa àtàwọn arákùnrin wa nìkan ni ká fìfẹ́ hàn sí . 
 Ó lo ọ̀rọ̀ náà “ àwọn ènìyàn , ” bóyá láti fi hàn pé bá a ṣe gbọ́dọ̀ máa bá gbogbo èèyàn lò nìyẹn , ìyẹn ẹnikẹ́ni tá a bá bá pàdé . 
 Kí là ń fi hàn , nígbà tá a bá nífẹ̀ẹ́ àwọn èèyàn ? 
 Ìfẹ́ ọmọnìkejì wa kò ní jẹ́ ká ṣe ohun búburú kankan . 
 Àpọ́sítélì Pọ́ọ̀lù kọ̀wé pé : “ Àkójọ òfin náà , ‘ Ìwọ kò gbọ́dọ̀ ṣe panṣágà , Ìwọ kò gbọ́dọ̀ ṣìkà pànìyàn , Ìwọ kò gbọ́dọ̀ jalè , Ìwọ kò gbọ́dọ̀ ṣojúkòkòrò , ’ àti àṣẹ mìíràn yòówù kí ó wà , ni a ṣàkópọ̀ rẹ̀ nínú ọ̀rọ̀ yìí , èyíinì ni , ‘ Kí ìwọ nífẹ̀ẹ́ aládùúgbò rẹ gẹ́gẹ́ bí ara rẹ . ’ 
 Ìfẹ́ kì í ṣiṣẹ́ ibi sí aládùúgbò ẹni . ” 
 Ìfẹ́ á mú ká máa wá ọ̀nà tá a lè gbà ṣe ohun tó dára fáwọn èèyàn . 
 Tá a bá nífẹ̀ẹ́ àwọn èèyàn bíi tiwa , a ò máa tipa bẹ́ẹ̀ fi hàn pé a nífẹ̀ẹ́ ẹni tó dá wa ní àwòrán ara rẹ̀ , ìyẹn Jèhófà Ọlọ́run . — Jẹ́nẹ́sísì 1 : 26 . 
 Báwo Lo Ṣe Máa Dáhùn ? 
 • Àwọn wo ló yẹ ká fìfẹ́ hàn sí , kí sì nìdí ? 
 • Báwo la ṣe lè fìfẹ́ hàn sáwọn tí kò sin Jèhófà ? 
 • Báwo ni Bíbélì ṣe ṣàpèjúwe ìfẹ́ tó yẹ ká ní fún àwọn tá a jọ jẹ́ onígbàgbọ́ ? 
 • Báwo la ṣe lè máa nífẹ̀ẹ́ ọmọnìkejì wa gẹ́gẹ́ bí ara wa ? 
 [ Àwòrán tó wà ní ojú ìwé 26 ] 
 “ Ní ti gidi ta ni aládùúgbò mi ? ” 
 [ Àwòrán tó wà ní ojú ìwé 29 ] 
 Jésù nífẹ̀ẹ́ àwọn èèyàn lẹ́nì kọ̀ọ̀kan 
 “ Ọjọ́ Ńlá Jèhófà Sún Mọ́lé ” 
 “ Ọjọ́ ńlá Jèhófà sún mọ́lé . 
 Ó sún mọ́lé , ìyára kánkán rẹ̀ sì pọ̀ gidigidi . ” — SEFANÁYÀ 1 : 14 . 
 1 , 2 . ( a ) Ọjọ́ pàtàkì wo làwa Kristẹni ń retí ? 
 ( b ) Ìbéèrè wo ló yẹ ká béèrè , kí sì nìdí ? 
 Ọ̀DỌ́BÌNRIN kan ń yọ̀ ṣìnkìn bó ṣe ń fi tọkàntara retí ọjọ́ ìgbéyàwó rẹ̀ . 
 Inú aláboyún kan ń dùn bó ṣe ń wọ̀nà fún ọjọ́ tó máa bímọ . 
 Òṣìṣẹ́ kan tó ti ṣiṣẹ́ ṣiṣẹ́ ń yọ̀ bó ṣe ń wọ̀nà fún ìgbà tí ìsinmi tó ti ń retí tipẹ́ máa bẹ̀rẹ̀ . 
 Kí lọ̀rọ̀ àwọn mẹ́tẹ̀ẹ̀ta yìí fi jọra ? 
 Ohun tọ́rọ̀ wọn fi jọra ni pé gbogbo wọn ló ń retí ọjọ́ pàtàkì kan tó máa nípa lórí ìgbésí ayé wọn . 
 Gbogbo wọn ni inú wọn ń dùn gan - an , bó tilẹ̀ jẹ́ pé ohun ọ̀tọ̀ọ̀tọ̀ ló fa ayọ̀ wọn . 
 Ó pẹ́ ó yá , ọjọ́ tí wọ́n ń retí á dé , wọn ò sì fẹ́ kó bá àwọn láìmúrasílẹ̀ . 
 Bíi tàwọn tá a mẹ́nu kàn yìí , àwa Kristẹni tòótọ́ lónìí ń retí ọjọ́ pàtàkì kan lójú méjèèjì . 
 Ọjọ́ wo nìyẹn ? 
 ‘ Ọjọ́ ńlá Jèhófà ’ ni . 
 Kí ni “ ọjọ́ Jèhófà ” tó ń bọ̀ yìí , ipa wo sì ni dídé rẹ̀ máa ní lórí aráyé ? 
 Báwo la ṣe lè rí i dájú pé a múra sílẹ̀ dè é ? 
 Ó ṣe pàtàkì gan - an pé ká wá ìdáhùn sáwọn ìbéèrè wọ̀nyí nísinsìnyí nítorí ẹ̀rí fi hàn pé òótọ́ pọ́ńbélé lohun tí Bíbélì sọ pé : “ Ọjọ́ ńlá Jèhófà sún mọ́lé . 
 Ó sún mọ́lé , ìyára kánkán rẹ̀ sì pọ̀ gidigidi . ” — Sefanáyà 1 : 14 . 
 “ Ọjọ́ Ńlá Jèhófà ” 
 Kí ni “ ọjọ́ ńlá Jèhófà ” ? 
 Kí ni “ ọjọ́ ńlá Jèhófà ” ? 
 Ní gbogbo ibi tí Bíbélì ti mẹ́nu kan gbólóhùn náà “ ọjọ́ Jèhófà , ” ohun tó tọ́ka sí ni àwọn àkókò pàtàkì tí Jèhófà mú ìdájọ́ rẹ̀ wá sórí àwọn ọ̀tá rẹ̀ tó sì mú ògo bá orúkọ ńlá rẹ̀ . 
 Bí àpẹẹrẹ , “ ọjọ́ Jèhófà ” dé bá àwọn èèyàn Júdà àti Jerúsálẹ́mù tó di aláìṣòótọ́ , ó dé bá àwọn ará Bábílónì tí wọ́n ń ni àwọn ẹlòmíì lára àtàwọn èèyàn Íjíbítì . 
 Ọjọ́ náà dé bá wọn nígbà tí Jèhófà mú ìdájọ́ rẹ̀ wá sórí wọn , tó pa wọ́n run . 
 Àmọ́ ṣá o , “ ọjọ́ Jèhófà ” tó tóbi jù lọ ṣì ń bọ̀ lọ́jọ́ iwájú . 
 Ó jẹ́ “ ọjọ́ ” tí Jèhófà yóò pa àwọn tó ń kó ẹ̀gàn bá orúkọ rẹ̀ run . 
 Ohun tó máa bẹ̀rẹ̀ ọjọ́ yẹn ni ìparun “ Bábílónì Ńlá , ” ìyẹn gbogbo ìsìn èké àgbáyé lápapọ̀ , ohun tó sì máa parí rẹ̀ ni ìparun apá tó kù nínú ètò àwọn nǹkan búburú yìí ní ogun Amágẹ́dọ́nì . — Ìṣípayá 16 : 14 , 16 ; 17 : 5 , 15 - 17 ; 19 : 11 - 21 . 
 Kí nìdí tó fi yẹ kí èyí tó pọ̀ jù lọ nínú ọmọ aráyé máa bẹ̀rù ọjọ́ Jèhófà tó ń yára sún mọ́lé ? 
 Ọjọ́ tó yẹ kí ọ̀pọ̀ jù lọ aráyé máa bẹ̀rù ni ọjọ́ Jèhófà tó ń yára sún mọ́lé yìí yálà wọ́n mọ̀ bẹ́ẹ̀ tàbí wọn ò mọ̀ . 
 Kí nìdí ? 
 Jèhófà gbẹnu wòlíì Sefanáyà sọ ìdí rẹ̀ fún wa , ó ní : “ Ọjọ́ yẹn jẹ́ ọjọ́ ìbínú kíkan , ọjọ́ wàhálà àti làásìgbò , ọjọ́ ìjì àti ìsọdahoro , ọjọ́ òkùnkùn àti ìṣúdùdù , ọjọ́ àwọsánmà àti ìṣúdùdù tí ó nípọn . ” 
 Ẹ ò rí i pé ọjọ́ ẹ̀rù ni lóòótọ́ ! 
 Jèhófà tún tipasẹ̀ wòlíì náà fi kún un pé : ‘ Dájúdájú , èmi yóò fa wàhálà bá aráyé nítorí pé Jèhófà ni wọ́n ti ṣẹ̀ sí . ’ — Sefanáyà 1 : 15 , 17 . 
 Kí nìdí tí àràádọ́ta ọ̀kẹ́ èèyàn fi ń fayọ̀ retí ọjọ́ Jèhófà ? 
 Àmọ́ tàwọn àràádọ́ta ọ̀kẹ́ èèyàn kan yàtọ̀ o . 
 Ńṣe làwọn ń fayọ̀ retí pé kí ọjọ́ Jèhófà dé . 
 Kí nìdí ? 
 Ìdí ni pé wọ́n mọ̀ pé ọjọ́ náà jẹ́ àkókò ìgbàlà àti ìdáǹdè fáwọn olódodo , ọjọ́ tí a óò gbé Jèhófà ga tí a ó sì sọ orúkọ rẹ̀ ológo di mímọ́ . 
 Ohun tẹ́nì kan bá ń fi ìgbésí ayé rẹ̀ ṣe nísinsìnyí ló máa pinnu bóyá ńṣe lá máa bẹ̀rù ọjọ́ Jèhófà tàbí á máa fayọ̀ retí rẹ̀ . 
 Kí ni èrò rẹ nípa ọjọ́ Jèhófà tó sún mọ́lé yìí ? 
 Ǹjẹ́ o ti múra sílẹ̀ fún un ? 
 Ǹjẹ́ bí ọjọ́ Jèhófà ṣe sún mọ́lé yìí ń nípa lórí ọ̀nà tó o gbà ń gbé ìgbé ayé rẹ lójoojúmọ́ ? 
 “ Àwọn Olùyọṣùtì Yóò Wá Pẹ̀lú Ìyọṣùtì Wọn ” 
 Ọwọ́ wo ni ọ̀pọ̀ jù lọ èèyàn fi mú ọ̀rọ̀ “ ọjọ́ Jèhófà ” tó ń bọ̀ , kí sì nìdí tí èyí ò fi ya àwa Kristẹni tòótọ́ lẹ́nu ? 
 Bó tilẹ̀ jẹ́ pé ńṣe ni “ ọjọ́ Jèhófà ” ń yára sún mọ́lé , síbẹ̀ ọ̀pọ̀ jù lọ lára àwọn tó ń gbé ayé ò ṣe bíi pé ó kan àwọn . 
 Wọ́n tiẹ̀ tún ń pẹ̀gàn àwọn tó ń kìlọ̀ fún wọn pé ó ti fẹ́rẹ̀ẹ́ dé . 
 Èyí ò ya àwa Kristẹni tòótọ́ lẹ́nu . 
 A rántí ìkìlọ̀ tí àpọ́sítélì Pétérù ṣàkọsílẹ̀ rẹ̀ , pé : “ Ẹ mọ èyí lákọ̀ọ́kọ́ , pé ní àwọn ọjọ́ ìkẹyìn , àwọn olùyọṣùtì yóò wá pẹ̀lú ìyọṣùtì wọn , wọn yóò máa rìn ní ìbámu pẹ̀lú ìfẹ́ - ọkàn ti ara wọn wọn yóò sì máa wí pé : ‘ Wíwàníhìn - ín rẹ̀ yìí tí a ti ṣèlérí dà ? 
 Họ́wù , láti ọjọ́ tí àwọn baba ńlá wa ti sùn nínú ikú , ohun gbogbo ń bá a lọ gẹ́gẹ́ bí ó ti rí láti ìbẹ̀rẹ̀pẹ̀pẹ̀ ìṣẹ̀dá . ’ ” — 2 Pétérù 3 : 3 , 4 . 
 Kí ló máa ràn wá lọ́wọ́ ká lè máa fi sọ́kàn pé ọjọ́ Jèhófà ti sún mọ́lé gan - an ? 
 Kí ni ò ní jẹ́ ká ní irú èrò òdì tí wọ́n ní yìí ká lè máa fi sọ́kàn pé ọjọ́ Jèhófà ti sún mọ́lé gan - an ? 
 Pétérù sọ fún wa pé : “ Èmi ń ru agbára ìrònú yín ṣíṣe kedere sókè gẹ́gẹ́ bí ọ̀nà ìránnilétí , pé kí ẹ máa rántí àwọn àsọjáde tí àwọn wòlíì mímọ́ ti sọ ní ìṣáájú àti àṣẹ Olúwa àti Olùgbàlà nípasẹ̀ àwọn àpọ́sítélì yín . ” 
 Tá a bá ń fiyè sí àwọn àsọtẹ́lẹ̀ tó jẹ́ ìkìlọ̀ , á ràn wá lọ́wọ́ láti ‘ ru agbára ìrònú wa tó ṣe kedere sókè . ’ 
 Ó ṣeé ṣe kí wọ́n ti rán wa létí àwọn àsọtẹ́lẹ̀ ìkìlọ̀ wọ̀nyí láìmọye ìgbà , àmọ́ ó ṣe pàtàkì pé ká máa fiyè sí wọn nísinsìnyí ju ti ìgbàkígbà rí lọ . — Aísáyà 34 : 1 - 4 ; Lúùkù 21 : 34 - 36 . 
 Kí nìdí tí ọ̀pọ̀ ò fi ka ìránnilétí tó wà nínú Bíbélì sí ? 
 Kí nìdí táwọn kan ò fi ka àwọn ìránnilétí wọ̀nyí sí ? 
 Pétérù sọ ìdí rẹ̀ bó ṣe ń bá ọ̀rọ̀ rẹ̀ lọ pé : “ Ní ìbámu pẹ̀lú ìdàníyàn wọn , òtítọ́ yìí bọ́ lọ́wọ́ àfiyèsí wọn , pé àwọn ọ̀run wà láti ìgbà láéláé àti ilẹ̀ ayé kan tí ó dúró digbí - digbí láti inú omi àti ní àárín omi nípasẹ̀ ọ̀rọ̀ Ọlọ́run ; àti nípasẹ̀ ohun wọnnì , ayé ìgbà yẹn jìyà ìparun nígbà tí a fi àkúnya omi bò ó mọ́lẹ̀ . ” 
 Àbẹ́ ò rí nǹkan ! 
 Àwọn kan ò fẹ́ kí ọjọ́ Jèhófà dé . 
 Wọn ò fẹ́ kí ohunkóhun dí wọn lọ́wọ́ ayé ìjẹkújẹ tí wọ́n ń jẹ . 
 Wọn ò fẹ́ jíhìn fún Jèhófà fún bí wọ́n ṣe ń fi ìgbésí ayé wọn ṣe ìfẹ́ inú ara wọn nìkan ! 
 Bí Pétérù ṣe sọ , ńṣe ni wọ́n ń gbé ìgbé ayé wọn “ ní ìbámu pẹ̀lú ìfẹ́ - ọkàn ti ara wọn . ” 
 Nígbà ayé Nóà àti Lọ́ọ̀tì , ọwọ́ wo làwọn èèyàn fi mú ìkìlọ̀ tí wọ́n gbọ́ ? 
 Àwọn ẹlẹ́gàn wọ̀nyí mọ̀ pé àwọn ìgbà kan wà tí Jèhófà mú ìdájọ́ rẹ̀ wá sórí àwọn ẹni ibi láyé àtijọ́ o , àmọ́ nítorí “ ìdàníyàn wọn , ” ìyẹn nítorí ìfẹ́ inú ara wọn , wọ́n yàn láti fi mímọ̀ ṣaláìmọ̀ . 
 Jésù Kristi àti àpọ́sítélì Pétérù mẹ́nu kan méjì lára irú àwọn ìgbà bẹ́ẹ̀ , ìyẹn “ àwọn ọjọ́ Nóà ” àti “ àwọn ọjọ́ Lọ́ọ̀tì . ” 
 Kí Ìkún - omi tó wáyé , àwọn èèyàn ò fiyè sí ìkìlọ̀ tí Nóà ṣe fún wọn . 
 Bákan náà , ṣáájú ìparun Sódómù àti Gòmórà , ńṣe ni Lọ́ọ̀tì “ dà bí ọkùnrin tí ń ṣàwàdà ” lójú àwọn àfẹ́sọ́nà àwọn ọmọbìnrin rẹ̀ . — Jẹ́nẹ́sísì 19 : 14 . 
 Kí ni Jèhófà sọ pé òun á ṣe fún àwọn tí kò fiyè sí ìkìlọ̀ ? 
 Báwọn èèyàn ṣe ń ṣe lónìí náà nìyẹn o . 
 Àmọ́ ṣá , kíyè sí ohun tí Jèhófà sọ pé òun á ṣe fún àwọn tí kò fiyè sí ìkìlọ̀ . 
 Ó ní : “ Èmi yóò sì fún àwọn ènìyàn tí ń dì lórí gẹ̀dẹ̀gẹ́dẹ̀ wọn ní àfiyèsí , tí wọ́n sì ń sọ ní ọkàn - àyà wọn pé , ‘ Jèhófà kì yóò ṣe rere , kì yóò sì ṣe búburú . ’ 
 Ọlà wọn yóò sì wá jẹ́ fún ìkógun àti ilé wọn fún ahoro . 
 Wọn yóò sì kọ́ ilé , ṣùgbọ́n wọn kì yóò gbé inú wọn ; wọn yóò sì gbin ọgbà àjàrà , ṣùgbọ́n wọn kì yóò mu wáìnì wọn . ” 
 Àwọn èèyàn lè máa bá a lọ láti fi gbogbo àkókò wọn gbọ́ tara wọn , àmọ́ wọn ò ní rí àǹfààní tó pẹ́ lọ títí nínú iṣẹ́ àṣekára tí wọ́n ń ṣe . 
 Kí nìdí ? 
 Ìdí ni pé ọjọ́ Jèhófà yóò dé lójijì , ọrọ̀ tí wọ́n sì ti kó jọ ò ní lè gbà wọ́n là . — Sefanáyà 1 : 18 . 
 “ Máa Bá A Nìṣó ní Fífojú Sọ́nà fún Un ” 
 Ọ̀rọ̀ ìyànjú wo la gbọ́dọ̀ máa fi sọ́kàn ? 
 Àwa ò gbọ́dọ̀ ṣe bíi tàwọn èèyàn búburú o , kàkà bẹ́ẹ̀ , a gbọ́dọ̀ máa fi ọ̀rọ̀ ìyànjú tí wòlíì Hábákúkù ṣàkọsílẹ̀ rẹ̀ sọ́kàn , pé : “ Ìran náà ṣì jẹ́ fún àkókò tí a yàn kalẹ̀ , ó sì ń sáré lọ ní mímí hẹlẹhẹlẹ sí òpin , kì yóò sì purọ́ . 
 Bí ó bá tilẹ̀ falẹ̀ , máa bá a nìṣó ní fífojú sọ́nà fún un ; nítorí yóò ṣẹ láìkùnà . 
 Kì yóò pẹ́ . ” 
 Kódà bó bá dà bíi pé ọjọ́ náà ń pẹ́ jù lójú wa nítorí ẹ̀dá aláìpé tá a jẹ́ , ó yẹ ká máa rántí pé Jèhófà kì í fi nǹkan falẹ̀ . 
 Àkókò tó là kalẹ̀ gan - an ni ọjọ́ rẹ̀ máa dé , nígbà tí ẹ̀dá èèyàn ò retí pé yóò jẹ́ . — Máàkù 13 : 33 ; 2 Pétérù 3 : 9 , 10 . 
 Kí ni Jésù kìlọ̀ nípa rẹ̀ , báwo lèyí sì ṣe yàtọ̀ sí ohun táwọn ọmọ ẹ̀yìn Jésù tí wọ́n jẹ́ olóòótọ́ ń ṣe ? 
 Nígbà tí Jésù ń sọ ìdí tó fi ṣe pàtàkì láti máa retí ọjọ́ Jèhófà , ó kìlọ̀ pé àwọn kan lára àwọn ọmọ ẹ̀yìn òun pàápàá ò ní fi sọ́kàn mọ́ pé ọjọ́ Jèhófà ti rọ̀ dẹ̀dẹ̀ . 
 Ó sọ tẹ́lẹ̀ nípa wọn pé : “ Bí ẹrú búburú yẹn bá lọ sọ nínú ọkàn - àyà rẹ̀ pẹ́nrẹ́n pé , ‘ Ọ̀gá mi ń pẹ́ , ’ tí ó sì wá bẹ̀rẹ̀ sí lu àwọn ẹrú ẹlẹgbẹ́ rẹ̀ , tí ó sì ń jẹ , tí ó sì ń mu pẹ̀lú àwọn ọ̀mùtí paraku , ọ̀gá ẹrú yẹn yóò dé ní ọjọ́ tí kò fojú sọ́nà fún àti ní wákàtí tí kò mọ̀ , yóò sì fi ìyà mímúná jù lọ jẹ ẹ́ . ” 
 Àmọ́ ti ẹrú olóòótọ́ àti olóye yàtọ̀ o . 
 Ẹrú yìí kò gbàgbé rí pé ọjọ́ Jèhófà ti sún mọ́lé gan - an . 
 Kò yéé ṣọ́nà ó sì ń fi hàn pé òun ti múra sílẹ̀ . 
 Jésù sì ti yàn án pé kó máa bójú tó “ gbogbo àwọn nǹkan ìní rẹ̀ ” tó wà lórí ilẹ̀ ayé . — Mátíù 24 : 42 - 47 . 
 Ìjáfara Léwu ! 
 Báwo ni Jésù ṣe tẹnu mọ́ ọn pé àwọn Kristẹni ọ̀rúndún kìíní ò gbọ́dọ̀ jáfara ? 
 Ó pọn dandan pé káwọn Kristẹni ní ọ̀rúndún kìíní wà lójúfò . 
 Wọ́n ní láti sá kúrò ní Jerúsálẹ́mù kíákíá tí wọ́n bá rí i tí ‘ àwọn ẹgbẹ́ ọmọ ogun adótini yí i ká . ’ 
 Ọdún 66 Sànmánì Kristẹni làwọn ọmọ ogun yí Jerúsálẹ́mù ká . 
 Kíyè sí bí Jésù ṣe tẹnu mọ́ ọn fáwọn Kristẹni wọ̀nyẹn pé wọn ò gbọ́dọ̀ jáfara , ó ní : “ Kí ẹni tí ó wà ní orí ilé má ṣe sọ̀ kalẹ̀ láti kó àwọn ẹrù kúrò nínú ilé rẹ̀ ; kí ẹni tí ó wà ní pápá má sì padà sí ilé láti mú ẹ̀wù àwọ̀lékè rẹ̀ . ” 
 Àmọ́ níwọ̀n bí ìtàn ti fi hàn pé ọdún mẹ́rin lẹ́yìn ọdún 66 Sànmánì Kristẹni ni Jerúsálẹ́mù tó pa run , kí wá nìdí táwọn Kristẹni fi gbọ́dọ̀ gbégbèésẹ̀ lórí ìkìlọ̀ Jésù láìjáfara lọ́dún 66 Sànmánì Kristẹni ? 
 14 , 15 . 
 Kí nìdí tó fi pọn dandan pé káwọn Kristẹni ní ọ̀rúndún kìíní sá kúrò ní Jerúsálẹ́mù kíákíá nígbà tí wọ́n bá rí i táwọn ọmọ ogun yí i ká ? 
 Bó tilẹ̀ jẹ́ pé ọdún 70 Sànmánì Kristẹni làwọn ọmọ ogun Róòmù tó pa Jerúsálẹ́mù run , síbẹ̀ , nǹkan ò fara rọ nílùú náà fún ọdún mẹ́rin yẹn . 
 Ojú wọn rí màbo ! 
 Ńṣe làwọn aráàlú náà ń han ara wọn léèmọ̀ tí wọ́n sì ń para wọn nípakúpa . 
 Òpìtàn kan sọ pé “ ogun abẹ́lé tó gbẹ̀mí ọ̀pọ̀ èèyàn àti ìwà ìkà tó burú jáì ” ló wáyé ni Jerúsálẹ́mù lákòókò yẹn . 
 Wọ́n ń pe àwọn ọ̀dọ́kùnrin láti di ara àwọn tó ń dáàbò bo ìlú , wọ́n ní kí wọ́n máa gbé ohun ìjà , wọ́n sì ń pè wọ́n láti di ọmọ ogun . 
 Ojoojúmọ́ ni wọ́n ń fi ogun jíjà dánra wò . 
 Ojú ọ̀dàlẹ̀ ni wọ́n sì fi ń wo àwọn tí ò fọwọ́ sí ètò tí wọ́n ṣe . 
 Ká ní àwọn Kristẹni ò tètè sá kúrò nílùú náà ni , inú ewu ńlá ni wọn ì bá wà . — Mátíù 26 : 52 ; Máàkù 12 : 17 . 
 Nǹkan kan wà nínú ọ̀rọ̀ Jésù tó yẹ ká kíyè sí o . 
 Kò sọ pé àwọn tó wà ní Jerúsálẹ́mù ni kí wọ́n kọ́kọ́ bẹ̀rẹ̀ sí í sá lọ , kàkà bẹ́ẹ̀ , “ àwọn tí ń bẹ ní Jùdíà ” ló pè é . 
 Èyí ṣe pàtàkì nítorí pé àwọn ọmọ ogun Róòmù tún bẹ̀rẹ̀ ogun padà ní oṣù mélòó kan lẹ́yìn tí wọ́n kúrò ní Jerúsálẹ́mù . 
 Wọ́n kọ́kọ́ ṣẹ́gun Gálílì lọ́dún 67 Sànmánì Kristẹni , wọ́n sì rọra ń ṣẹ́gun Jùdíà díẹ̀díẹ̀ lọ́dún tó tẹ̀ lé e . 
 Èyí fa ìpọ́njú ńlá fáwọn tó wà ní ìgbèríko . 
 Bákan náà , ńṣe ló ń ṣòro sí i fáwọn tó wà ní Jerúsálẹ́mù láti sá lọ . 
 Ṣíṣọ́ ni wọ́n ń ṣọ́ ẹnubodè ìlú náà , tẹ́nì kan bá sì fẹ́ sá lọ , wọ́n á rò pé ó fẹ́ lọ dara pọ̀ mọ́ àwọn ará Róòmù ni . 
 Kí làwọn Kristẹni ní ọ̀rúndún kìíní gbọ́dọ̀ múra tán láti ṣe kí wọ́n tó lè la àkókò hílàhílo yẹn já ? 
 Gbogbo ohun tá a gbé yẹ̀ wò yìí jẹ́ ká rí ìdí tí Jésù fi tẹnu mọ́ ọn pé àwọn Kristẹni ní ọ̀rúndún kìíní ò gbọ́dọ̀ jáfara . 
 Wọ́n gbọ́dọ̀ múra tán láti yááfì ọ̀pọ̀ nǹkan , wọn ò gbọ́dọ̀ jẹ́ káwọn ohun ìní tara dí wọn lọ́wọ́ láti ṣe ohun tó yẹ . 
 Wọ́n gbọ́dọ̀ múra tán láti “ sọ pé ó dìgbòóṣe fún gbogbo àwọn nǹkan ìní [ wọn ] ” kí wọ́n bàa lè ṣe ohun tí Jésù kìlọ̀ fún wọn pé kí wọ́n ṣe . 
 Gbogbo àwọn tí wọ́n ṣègbọràn tí wọ́n sì sá lọ sí òdìkejì Jọ́dánì ló yè bọ́ . 
 Bá A Ṣe Lè Máa Fi Sọ́kàn Pé Ọjọ́ Jèhófà Ti Sún Mọ́lé Gan - an 
 Kí nìdí tá a fi ní láti túbọ̀ máa fi sọ́kàn pé ọjọ́ Jèhófà ti sún mọ́lé gan - an ? 
 Àwọn àsọtẹ́lẹ̀ Bíbélì fi hàn kedere pé ọjọ́ ìkẹyìn ti fẹ́rẹ̀ẹ́ dópin . 
 Ju ti ìgbàkígbà rí lọ , a ní láti túbọ̀ máa fi sọ́kàn pé ọjọ́ Jèhófà ti sún mọ́lé gan - an , ká má sì jẹ́ kó kúrò lọ́kàn wa . 
 Lákòókò tí kò bá sógun , kì í sí gìrìgìrì fún ọmọ ogun , kò sì ní sí nínú ewu ogun . 
 Àmọ́ tó bá torí ìyẹn dẹra nù , tí wọ́n wá pè é lójijì pé ojú ogun yá , ó lè bá a lábo , ìyẹn sì lè mú kó bógun náà lọ . 
 Bọ́rọ̀ ṣe rí nínú ogun tẹ̀mí tá à ń jà nìyẹn o . 
 Táwa náà bá lọ dẹra nù , a lè má lè ṣẹ́gun nínú ogun tẹ̀mí tá à ń jà , ọjọ́ Jèhófà sì lè dé bá wa lójijì . 
 Tá a bá rí ẹnikẹ́ni tó ti “ fà sẹ́yìn kúrò ní títọ Jèhófà lẹ́yìn , ” ìsinsìnyí ló yẹ kẹ́ni náà padà sọ́dọ̀ rẹ̀ . — Sefanáyà 1 : 3 - 6 ; 2 Tẹsalóníkà 1 : 8 , 9 . 
 18 , 19 . 
 Kí ló máa jẹ́ ká lè máa fi “ wíwàníhìn - ín ọjọ́ Jèhófà ” sọ́kàn pẹ́kípẹ́kí ? 
 Nítorí pé ọjọ́ Jèhófà lè dé bá wa lójijì ni àpọ́sítélì Pétérù ṣe gbà wá níyànjú pé ká máa fi “ wíwàníhìn - ín ọjọ́ Jèhófà ” sọ́kàn pẹ́kípẹ́kí . 
 Báwo la ṣe lè fi í sọ́kàn pẹ́kípẹ́kí ? 
 Ọ̀nà kan tá a lè gbà ṣe bẹ́ẹ̀ ni pé ká máa ṣe “ ìṣe ìwà mímọ́ àti àwọn iṣẹ́ ìfọkànsin Ọlọ́run . ” 
 Tá a bá ń jẹ́ kí ọwọ́ wa dí lẹ́nu irú àwọn ìgbòkègbodò bẹ́ẹ̀ , tayọ̀tayọ̀ la óò máa retí pé kí “ ọjọ́ Jèhófà ” dé . 
 Ọ̀rọ̀ Gíríìkì tá a tú sí ‘ fi sọ́kàn pẹ́kípẹ́kí ’ nínú ẹsẹ Bíbélì yìí túmọ̀ sí “ mú yára kánkán ” ní ìtumọ̀ olówuuru . 
 Ká sòótọ́ , a ò lè mú kí àkókò tó kù kí ọjọ́ Jèhófà dé yá ju bí Jèhófà ṣe ṣètò rẹ̀ lọ . 
 Àmọ́ bá a ṣe ń dúró de ọjọ́ yẹn , ńṣe ló máa dà bíi pé àkókò ń sáré tete tá a bá jẹ́ kí ọwọ́ wa dí lẹ́nu iṣẹ́ ìsìn Ọlọ́run . — 1 Kọ́ríńtì 15 : 58 . 
 Tá a bá ń ṣàṣàrò lórí Ọ̀rọ̀ Ọlọ́run tá a sì ń ronú lórí àwọn ìránnilétí tá à ń rí nínú rẹ̀ , ìyẹn náà á jẹ́ ká lè máa “ fi tọkàntara fẹ́ kí ọjọ́ yẹn dé ( ìyẹn ni pé ká máa retí rẹ̀ ká sì mú kí dídé rẹ̀ yára kánkán ) , ” á sì tún mú ká “ máa fojú sọ́nà fún un nígbà gbogbo . ” 
 Ọ̀pọ̀ àsọtẹ́lẹ̀ ló wà nínú àwọn ìránnilétí tó wà nínú Ọ̀rọ̀ Ọlọ́run . 
 Àwọn àsọtẹ́lẹ̀ ọ̀hún sọ pé ọjọ́ Jèhófà ń bọ̀ , yàtọ̀ síyẹn , wọ́n tún sọ ọ̀pọ̀ ìbùkún tí àwọn tó ń ‘ wà ní ìfojúsọ́nà fún Jèhófà ’ máa rí gbà . — Sefanáyà 3 : 8 . 
 Àrọwà wo ló yẹ ká fi sọ́kàn ? 
 Àkókò tá a wà yìí gan - an ló yẹ kí gbogbo wa fi àrọwà tí Jèhófà pa nípasẹ̀ wòlíì Sefanáyà sọ́kàn , pé : “ Kí ìbínú jíjófòfò Jèhófà tó wá sórí yín , kí ọjọ́ ìbínú Jèhófà tó wá sórí yín , ẹ wá Jèhófà , gbogbo ẹ̀yin ọlọ́kàn tútù ilẹ̀ ayé , tí ń fi ìpinnu ìdájọ́ Tirẹ̀ ṣe ìwà hù . 
 Ẹ wá òdodo , ẹ wá ọkàn - tútù . 
 Bóyá a lè pa yín mọ́ ní ọjọ́ ìbínú Jèhófà . ” — Sefanáyà 2 : 2 , 3 . 
 Kí ni ìpinnu àwa èèyàn Ọlọ́run ní ọdún 2007 ? 
 Pẹ̀lú ọ̀rọ̀ pàtàkì tá a gbé yẹ̀ wò yìí , ẹsẹ Ìwé Mímọ́ ọdún 2007 bá a mu gan - an ni . 
 Ó ní : “ Ọjọ́ ńlá Jèhófà sún mọ́lé . ” 
 Ó dá àwa èèyàn Ọlọ́run lójú pé ọjọ́ náà “ sún mọ́lé , ìyára kánkán rẹ̀ sì pọ̀ gidigidi . ” 
 “ Kì yóò pẹ́ . ” 
 Nítorí náà , bá a ṣe ń retí ọjọ́ yẹn , ẹ jẹ́ ká pinnu pé a ó máa fi àkókò tá a wà sọ́kàn , ká mọ̀ pé díẹ̀ báyìí ló kù káwọn àsọtẹ́lẹ̀ wọ̀nyí ní ìmúṣẹ tó kẹ́yìn ! 
 Ǹjẹ́ O Lè Dáhùn ? 
 • Kí ni “ ọjọ́ ńlá Jèhófà ” ? 
 • Kí nìdí tí ọ̀pọ̀ ò fi fọwọ́ pàtàkì mú ọ̀rọ̀ pé ọjọ́ Jèhófà ti sún mọ́lé gan - an ? 
 • Kí nìdí táwọn Kristẹni ní ọ̀rúndún kìíní ò fi gbọ́dọ̀ jáfara ? 
 • Kí ló lè mú ká túbọ̀ máa fi sọ́kàn pé ọjọ́ Jèhófà ti sún mọ́lé gan - an ? 
 [ Ìsọfúnni tá a pàfiyèsí sí ní ojú ìwé 19 ] 
 Ẹsẹ Ìwé Mímọ́ ọdún 2007 ni : “ Ọjọ́ ńlá Jèhófà sún mọ́lé . ” — Sefanáyà 1 : 14 . 
 [ Àwọn àwòrán tó wà ní ojú ìwé 16 , 17 ] 
 Bíi tìgbà ayé Nóà , ọjọ́ Jèhófà yóò dé bá àwọn ẹlẹ́gàn lójijì 
 [ Àwòrán tó wà ní ojú ìwé 18 ] 
 Àwọn Kristẹni ní ọ̀rúndún kìíní sá lọ kíákíá nígbà tí wọ́n rí i tí ‘ àwọn ọmọ ogun yí Jerúsálẹ́mù ká ’ 
 Jèhófà Ń fi “ Ẹ̀mí Mímọ́ Fún Àwọn Tí Ń béèrè Lọ́wọ́ Rẹ̀ ” 
 “ Bí ẹ̀yin , tí ẹ tilẹ̀ jẹ́ ẹni burúkú , bá mọ bí ẹ ṣe ń fi ẹ̀bùn rere fún àwọn ọmọ yín , mélòómélòó ni Baba tí ń bẹ ní ọ̀run yóò fi ẹ̀mí mímọ́ fún àwọn tí ń béèrè lọ́wọ́ rẹ̀ ! ” — LÚÙKÙ 11 : 13 . 
 Ìgbà wo la nílò ìrànlọ́wọ́ ẹ̀mí mímọ́ jù ? 
 Ọ̀PỌ̀ Kristẹni ló ti sọ ẹ̀dùn ọkàn wọn jáde báyìí pé , ‘ Ìṣòro yìí kọjá agbára mi . 
 Àfi ẹ̀mí mímọ́ Ọlọ́run nìkan ló lè ràn mí lọ́wọ́ tí màá fi lè fàyà rán an ! ’ 
 Ǹjẹ́ ìwọ náà ti sọ irú ọ̀rọ̀ bẹ́ẹ̀ rí ? 
 Ó ṣeé ṣe kéèyàn sọ irú ọ̀rọ̀ yẹn tí wọ́n bá sọ fún un pé ó ti kó àrùn burúkú kan tàbí nígbà tí ọkọ tàbí aya rẹ̀ tí wọ́n ti jọ wà tipẹ́ ṣaláìsí . 
 Tàbí kẹ̀ , ó ṣeé ṣe kó o sọ bẹ́ẹ̀ nígbà tí ìṣẹ̀lẹ̀ kan sọ ọ́ dẹni tí ìbànújẹ́ sórí ẹ̀ kodò . 
 Láwọn àkókò tí nǹkan le fún ọ gan - an , ó ṣeé ṣe kó o gbà pé ohun kan ṣoṣo tó mú kó o lè fàyà rán an ni ẹ̀mí mímọ́ Jèhófà tó fún ọ ní “ agbára tí ó ré kọjá ìwọ̀n ti ẹ̀dá . ” — 2 Kọ́ríńtì 4 : 7 - 9 ; Sáàmù 40 : 1 , 2 . 
 ( a ) Àwọn ìṣòro wo ló ń bá àwọn Kristẹni tòótọ́ fínra ? 
 ( b ) Àwọn ìbéèrè wo la máa jíròrò nínú àpilẹ̀kọ yìí ? 
 Nínú ayé èṣù tá a wà yìí , àwọn Kristẹni tòótọ́ ò yéé kojú pákáǹleke àti àtakò tó ń pọ̀ sí i . 
 Yàtọ̀ síyẹn , Sátánì Èṣù alára ò fi wọ́n lọ́rùn sílẹ̀ , ńṣe ló ń gbógun ti àwọn ọmọlẹ́yìn Kristi wọ̀nyí , ìyẹn “ àwọn ẹni tí ń pa àwọn àṣẹ Ọlọ́run mọ́ , tí wọ́n sì ní iṣẹ́ jíjẹ́rìí Jésù . ” 
 Ẹ lè wá rí ìdí tá a fi nílò ìrànlọ́wọ́ ẹ̀mí mímọ́ Ọlọ́run ju ti ìgbàkígbà rí lọ . 
 Kí la lè ṣe láti rí i dájú pé à ń rí ẹ̀mí mímọ́ Ọlọ́run gbà lọ́pọ̀ yanturu nígbà gbogbo ? 
 Kí ló sì lè mú kó dá wá lójú pé Jèhófà ṣe tán lọ́jọ́kọ́jọ́ láti fún wa lókun lákòókò ìṣòro ? 
 Àpèjúwe méjì kan tí Jésù sọ yóò jẹ́ ká rí ìdáhùn sí àwọn ìbéèrè wọ̀nyí . 
 Tẹpẹlẹ Mọ́ Àdúrà Gbígbà 
 3 , 4 . 
 Àpèjúwe wo ni Jésù sọ , ẹ̀kọ́ wo ló sì sọ pé a lè rí kọ́ látinú àpèjúwe náà tó bá kan ọ̀rọ̀ àdúrà gbígbà ? 
 Lọ́jọ́ kan , ọmọ ẹ̀yìn Jésù kan sọ fún un pé : “ Olúwa , kọ́ wa bí a ṣe ń gbàdúrà . ” 
 Nígbà tí Jésù máa dáhùn , ó sọ àpèjúwe méjì kan tó jọra wọn fáwọn ọmọ ẹ̀yìn rẹ̀ . 
 Àkọ́kọ́ dá lórí ọkùnrin kan tó ní àlejò , èkejì sì dá lórí bàbá kan tó fún ọmọ rẹ̀ lóhun tó béèrè . 
 Ẹ jẹ́ ká gbé àpèjúwe méjì yìí yẹ̀ wò lọ́kọ̀ọ̀kan . 
 Jésù sọ pé : “ Ta ni nínú yín tí yóò ní ọ̀rẹ́ kan , tí yóò sì lọ bá a ní ọ̀gànjọ́ òru , tí yóò sì wí fún un pé , ‘ Ọ̀rẹ́ , yá mi ní ìṣù búrẹ́dì mẹ́ta , nítorí pé ọ̀rẹ́ mi kan ṣẹ̀ṣẹ̀ dé sọ́dọ̀ mi láti ìrìn àjò , èmi kò sì ní nǹkan kan láti gbé ka iwájú rẹ̀ ’ ? 
 Tí ẹni yẹn láti inú ilé sì sọ ní ìfèsìpadà pé , ‘ Yé dà mí láàmú . 
 Ilẹ̀kùn ti wà ní títì pa , àwọn ọmọ mi kéékèèké sì wà pẹ̀lú mi lórí ibùsùn ; èmi kò lè dìde kí n sì fún ọ ní ohunkóhun . ’ 
 Mo sọ fún yín , Bí ó tilẹ̀ jẹ́ pé kì yóò dìde , kí ó sì fún un ní ohunkóhun nítorí pé ó jẹ́ ọ̀rẹ́ rẹ̀ , dájúdájú , nítorí ìtẹpẹlẹ rẹ̀ aláìṣojo , yóò dìde , yóò sì fún un ní àwọn ohun tí ó nílò . ” 
 Lẹ́yìn tí Jésù sọ àpèjúwe yìí , ó wá sọ ẹ̀kọ́ tá a lè rí kọ́ látinú rẹ̀ tó bá kan ọ̀rọ̀ àdúrà gbígbà , ó ní : “ Ní ìbámu pẹ̀lú èyí , mo wí fún yín , Ẹ máa bá a nìṣó ní bíbéèrè , a ó sì fi í fún yín ; ẹ máa bá a nìṣó ní wíwá kiri , ẹ ó sì rí ; ẹ máa bá a nìṣó ní kíkànkùn , a ó sì ṣí i fún yín . 
 Nítorí pé olúkúlùkù ẹni tí ń béèrè ń rí gbà , àti olúkúlùkù ẹni tí ń wá kiri ń rí , olúkúlùkù ẹni tí ó sì ń kànkùn ni a óò ṣí i fún . ” — Lúùkù 11 : 5 - 10 . 
 Kí ni àpèjúwe tó dá lórí ọkùnrin tó tẹpẹlẹ mọ́ bíbéèrè ohun tó ń fẹ́ kọ́ wa nípa irú ẹ̀mí tó yẹ ká ní tá a bá ń gbàdúrà ? 
 Àpèjúwe tó ṣe kedere tí Jésù sọ nípa ọkùnrin tó tẹpẹlẹ mọ́ bíbéèrè ohun tó ń fẹ́ yìí jẹ́ ká mọ irú ẹ̀mí tó yẹ káwa náà ní tá a bá ń gbàdúrà . 
 Kíyè sí i pé Jésù sọ pé ọkùnrin náà rí ohun tó ń béèrè gbà “ nítorí ìtẹpẹlẹ rẹ̀ aláìṣojo . ” 
 Ẹ̀ẹ̀kan ṣoṣo péré ni Bíbélì lo ọ̀rọ̀ náà ‘ ìtẹpẹlẹ aláìṣojo . ’ 
 Ìtumọ̀ ọ̀rọ̀ yìí jẹ yọ látinú ọ̀rọ̀ Gíríìkì kan tí ìtumọ̀ olówuuru rẹ̀ jẹ́ “ àìnítìjú . ” 
 Ìwà tí kò dára ni ọ̀rọ̀ náà àìnítìjú sábà máa ń tọ́ka sí . 
 Àmọ́ , tó bá jẹ́ lórí ohun tó dára lẹ́nì kan ò ṣe tijú tàbí tó fi ń tẹpẹlẹ mọ́ nǹkan , ohun tó dára nìyẹn . 
 Bí ọ̀rọ̀ ọkùnrin tó lálejò nínú àpèjúwe Jésù sì ṣe rí nìyẹn . 
 Kò tijú rárá láti tẹpẹlẹ mọ́ bíbéèrè ohun tó ń fẹ́ . 
 Níwọ̀n bó sì ti jẹ́ pé ńṣe ni Jésù sọ àpèjúwe yìí ká lè rí ẹ̀kọ́ kọ́ nínú rẹ̀ , ńṣe ló yẹ káwa náà máa tẹpẹlẹ mọ́ àdúrà gbígbà . 
 Àní , Jèhófà fẹ́ ‘ ká máa bá a nìṣó ní bíbéèrè , ká máa bá a nìṣó ní wíwá kiri , ká máa bá a nìṣó ní kíkànkùn . ’ 
 Jèhófà ò sì ní ṣàì dáhùn , yóò “ fi ẹ̀mí mímọ́ fún àwọn tí ń béèrè lọ́wọ́ rẹ̀ . ” 
 Nígbà ayé Jésù , irú ọwọ́ wo làwọn èèyàn fi mú ọ̀rọ̀ àlejò ṣíṣe ? 
 Jésù jẹ́ ká mọ̀ pé ńṣe ló yẹ ká máa fi àìṣojo tẹpẹlẹ mọ́ àdúrà gbígbà . 
 Àmọ́ yàtọ̀ síyẹn , ó tún jẹ́ ká mọ ìdí tó fi yẹ ká máa ṣe bẹ́ẹ̀ . 
 Kí kókó yìí lè yé wa dáadáa , ẹ jẹ́ ká wo irú ọwọ́ táwọn tó gbọ́ àpèjúwe Jésù nípa ọkùnrin tó tẹpẹlẹ mọ́ bíbéèrè ohun tó ń fẹ́ yìí fi mú ọ̀rọ̀ àlejò ṣíṣe . 
 Ọ̀pọ̀ ìtàn tó wà nínú Ìwé Mímọ́ ló fi hàn pé láyé ìgbà tí wọ́n ń kọ́ Bíbélì , àwọn èèyàn fọwọ́ pàtàkì mú ọ̀rọ̀ àlejò ṣíṣe , pàápàá àwọn ìránṣẹ́ Ọlọ́run . 
 Nǹkan ìtìjú gbáà ló jẹ́ tí àlejò bá dé sọ́dọ̀ ẹnì kan tí onítọ̀hún ò sì ṣe é lálejò . 
 Ẹ jẹ́ ká fi kókó yẹn sọ́kàn bá a ṣe fẹ́ padà sórí àpèjúwe Jésù . 
 Kí nìdí tójú ò fi ti ẹni tó gbàlejò nínú àpèjúwe tí Jésù sọ yìí láti jí ọ̀rẹ́ ẹ̀ lójú oorun ? 
 Ọ̀gànjọ́ òru ni àlejò dé sílé ọkùnrin tí Jésù mẹ́nu kàn nínú àpèjúwe yìí . 
 Ọkùnrin náà rí i pé òun gbọ́dọ̀ pèsè oúnjẹ fún àlejò òun , àmọ́ kò ní “ nǹkan kan láti gbé ka iwájú rẹ̀ . ” 
 Ó wò ó pé àlejò pàjáwìrì mà rèé ! 
 Ó wá di pé kó ṣe gbogbo ohun tó bá lè ṣe láti rí i pé òun fún àlejò òun ní oúnjẹ jẹ . 
 Bó ṣe gbọ̀nà ilé ọ̀rẹ́ rẹ̀ lọ nìyẹn , kò sì tijú rárá láti jí i lójú oorun . 
 Ó ní : “ Ọ̀rẹ́ , yá mi ní ìṣù búrẹ́dì mẹ́ta . ” 
 Ó bẹ ọ̀rẹ́ ẹ̀ títí tíyẹn fi fún un lóhun tó ń béèrè . 
 Ìgbà tó rí búrẹ́dì mú lọ sílé ló tó lè ṣe ojúṣe rẹ̀ gẹ́gẹ́ bí ẹni tó gbàlejò . 
 Bí NǹKan Bá Ṣe Ṣe Pàtàkì Sí La Ṣe Ń Béèrè fún Un 
 Kí ni yóò jẹ́ ká lè tẹpẹlẹ mọ́ gbígbàdúrà pé kí Ọlọ́run fún wa ní ẹ̀mí mímọ́ ? 
 Kí ni àpèjúwe yìí fi hàn nípa ìdí tó fi yẹ ká tẹpẹlẹ mọ́ àdúrà gbígbà ? 
 Ọkùnrin náà ò yéé bẹ ọ̀rẹ́ rẹ̀ pé kó fóun ní búrẹ́dì nítorí ó mọ̀ pé kóun tó lè ṣe ojúṣe òun gẹ́gẹ́ bí ẹni tó gbàlejò , òun gbọ́dọ̀ ní búrẹ́dì . 
 Láìsí búrẹ́dì , kò ní lè ṣe ojúṣe rẹ̀ dáadáa . 
 Àwa Kristẹni tòótọ́ náà mọ̀ pé láti lè máa ṣe iṣẹ́ òjíṣẹ́ wa lọ , ẹ̀mí mímọ́ Ọlọ́run ṣe pàtàkì ó ṣe kókó , ìdí nìyẹn tá ò yéé gbàdúrà sí Ọlọ́run pé kó fún wa ní ẹ̀mí mímọ́ rẹ̀ . 
 Láìsí ẹ̀mí mímọ́ , a ò ní lè ṣe iṣẹ́ òjíṣẹ́ wa . 
 Ǹjẹ́ o rí ẹ̀kọ́ pàtàkì tá a lè rí kọ́ látinú àpèjúwe yìí ? 
 Tá a bá wo ẹ̀mí mímọ́ Ọlọ́run gẹ́gẹ́ bí ohun kòṣeémáàní , a óò máa tẹpẹlẹ mọ́ bíbéèrè fún un . 
 9 , 10 . ( a ) Sọ àpèjúwe kan láti jẹ́ ká mọ ìdí tó fi yẹ ká tẹpẹlẹ mọ́ gbígbàdúrà fún ẹ̀mí mímọ́ Ọlọ́run . ( b ) Ìbéèrè wo ló yẹ ká bi ara wa , kí sì nìdí ? 
 Ẹ jẹ́ ká lo àpèjúwe ohun tó ń ṣẹlẹ̀ lóde òní láti fi gbé ẹ̀kọ́ yẹn yọ . 
 Ká sọ pé àìsàn dédé kọ lu ẹnì kan nínú ìdílé rẹ láàjìn òru . 
 Ǹjẹ́ o ò ní wá dókítà lọ kó lè ràn ọ́ lọ́wọ́ ? 
 Tí àìsàn ọ̀hún kò bá le jù , o lè má ṣe bẹ́ẹ̀ . 
 Àmọ́ , tó bá jẹ́ pé ńṣe lonítọ̀hún dá kú , ó dájú pé o ò ní tijú láti jí dókítà . 
 Kí nìdí ? 
 Ìdí ni pé ọ̀ràn pàjáwìrì tó la ẹ̀mí lọ ni . 
 O rí i pé o gbọ́dọ̀ jí dókítà lóru yẹn kó lè bá ẹ tọ́jú rẹ̀ . 
 Tí o kò bá ṣe bẹ́ẹ̀ , ẹni náà lè kú . 
 Lọ́nà kan náà , àwa Kristẹni tòótọ́ wà nínú ipò pàjáwìrì kan . 
 Sátánì ń lọ káàkiri bíi “ kìnnìún tí ń ké ramúramù , ” ó ń wá ọ̀nà láti pa wá jẹ . 
 Tá ò bá sì fẹ́ kú nípa tẹ̀mí , a gbọ́dọ̀ ní ẹ̀mí mímọ́ Ọlọ́run . 
 Tá ò bá béèrè fún un , ohun tó léwu gan - an là ń ṣe yẹn . 
 Nítorí náà , ó yẹ ká máa fi àìṣojo tẹpẹlẹ mọ́ gbígbàdúrà sí Ọlọ́run pé kó fún wa ní ẹ̀mí mímọ́ rẹ̀ . 
 Tá a bá ń gbàdúrà sí Ọlọ́run pé kó fún wa ní ẹ̀mí mímọ́ rẹ̀ yìí nìkan la ó fi lè ní okun tá a fi máa “ fara dà á dé òpin . ” — Mátíù 10 : 22 ; 24 : 13 . 
 Nítorí náà , ó ṣe pàtàkì pé ká jókòó nígbà míì ká bi ara wa pé , ‘ Ǹjẹ́ mo máa ń tẹpẹlẹ mọ́ àdúrà gbígbà ? ’ 
 Rántí pé , tá a bá mọ̀ dájú pé kò sóhun tá a lè ṣe láìsí ìrànlọ́wọ́ Ọlọ́run , a ò ní yéé gbàdúrà pé kó fún wa ní ẹ̀mí mímọ́ rẹ̀ . 
 Kí Ló Ń Mú Ká Fi Ìdánilójú Gbàdúrà ? 
 Ẹ̀kọ́ wo ni Jésù sọ pé a lè rí kọ́ látinú àpèjúwe bàbá kan àti ọmọ rẹ̀ tó bá dọ̀rọ̀ àdúrà gbígbà ? 
 Àpèjúwe tí Jésù sọ nípa ọkùnrin tó tẹpẹlẹ mọ́ bíbéèrè nǹkan lọ́wọ́ ọ̀rẹ́ rẹ̀ jẹ́ ká mọ irú ẹ̀mí tí ẹni tó ń gbàdúrà , ìyẹn ẹni tó ní ìgbàgbọ́ , ní . 
 Àpèjúwe kejì sì jẹ́ ká mọ ìṣarasíhùwà olùgbọ́ àdúrà , ìyẹn Jèhófà Ọlọ́run . 
 Jésù béèrè pé : “ Ní tòótọ́ , baba wo ní ń bẹ láàárín yín tí ó jẹ́ pé , bí ọmọ rẹ̀ bá béèrè ẹja , bóyá tí yóò fi ejò lé e lọ́wọ́ dípò ẹja ? 
 Tàbí bí ó bá tún béèrè ẹyin , tí yóò fi àkekèé lé e lọ́wọ́ ? ” 
 Jésù wá sọ ẹ̀kọ́ tó wà nínú àpèjúwe yẹn , ó ní : “ Nígbà náà , bí ẹ̀yin , tí ẹ tilẹ̀ jẹ́ ẹni burúkú , bá mọ bí ẹ ṣe ń fi ẹ̀bùn rere fún àwọn ọmọ yín , mélòómélòó ni Baba tí ń bẹ ní ọ̀run yóò fi ẹ̀mí mímọ́ fún àwọn tí ń béèrè lọ́wọ́ rẹ̀ ! ” — Lúùkù 11 : 11 - 13 . 
 Báwo ni àpèjúwe bàbá tó fún ọmọ rẹ̀ lóhun tó béèrè ṣe fi hàn pé Jèhófà múra tán láti dáhùn àdúrà wa ? 
 Jésù lo àpèjúwe bàbá tó fún ọmọ rẹ̀ lóhun tó béèrè láti jẹ́ ká mọ ìṣarasíhùwà Jèhófà sí àwọn tó ń gbàdúrà sí i . 
 Lákọ̀ọ́kọ́ ná , wo ìyàtọ̀ tó wà láàárín àpèjúwe méjèèjì . 
 Ọkùnrin tí Jésù mẹ́nu kàn nínú àpèjúwe àkọ́kọ́ ò ṣe tán láti dá ọ̀rẹ́ rẹ̀ lóhun , àmọ́ Jèhófà kì í ṣe irú ẹni bẹ́ẹ̀ . 
 Ńṣe ni Jèhófà dà bí bàbá tó fẹ́ràn ọmọ rẹ̀ , tó sì ṣe tán láti fún ọmọ rẹ̀ lóhun tó bá béèrè . 
 Jésù tún sọ ìyàtọ̀ tó wà láàárín bàbá orí ilẹ̀ ayé àti Bàbá wa ọ̀run láti jẹ́ ká mọ bí Jèhófà ṣe múra tán láti ṣe ohun tá a bá béèrè fún wa . 
 Jésù sọ pé bí bàbá kan , bó tilẹ̀ jẹ́ “ ẹni burúkú ” nítorí ẹ̀ṣẹ̀ àjogúnbá , bá lè fi ẹ̀bùn rere fún ọmọ rẹ̀ , mélòómélòó ni Bàbá wa ọ̀run tó jẹ́ ọ̀làwọ́ . 
 Ó yẹ kó dá wá lójú pé yóò fún àwọn tó ń sìn ín ní ẹ̀mí mímọ́ rẹ̀ ! — Jákọ́bù 1 : 17 . 
 Nígbà tá a bá gbàdúrà sí Jèhófà , kí ló yẹ kó dá wa lójú ? 
 Ẹ̀kọ́ wo nìyẹn kọ́ wa ? 
 Kí ó dá wa lójú pé tá a bá gbàdúrà sí Bàbá wa ọ̀run pé kó fún wa ní ẹ̀mí mímọ́ , yóò dáhùn àdúrà wa . 
 Tá a bá ń gbàdúrà sí Jèhófà láìdábọ̀ , kò ní sọ fún wa pé : “ Yé dà mí láàmú . 
 Ilẹ̀kùn ti wà ní títì pa . ” 
 Dípò ìyẹn , Jésù sọ pé : “ Ẹ máa bá a nìṣó ní bíbéèrè , a ó sì fi í fún yín ; ẹ máa bá a nìṣó ní wíwá kiri , ẹ ó sì rí ; ẹ máa bá a nìṣó ní kíkànkùn , a ó sì ṣí i fún yín . ” 
 Bẹ́ẹ̀ ni o , Jèhófà “ yóò dá wa lóhùn ní ọjọ́ tí a bá pè é . ” — Sáàmù 20 : 9 ; 145 : 18 . 
 ( a ) Èrò tí kò tọ̀nà wo làwọn kan máa ń rò tí wọ́n bá wà nínú ìṣòro ? 
 ( b ) Nígbà tá a bá wà nínú ìṣòro , kí nìdí tá a fi lè fi ìdánilójú gbàdúrà sí Jèhófà ? 
 Àpèjúwe nípa bàbá tó fẹ́ràn ọmọ rẹ̀ tún fi hàn pé ohun rere tí Jèhófà ń fún wa ju èyí tí bàbá èyíkéyìí lè fun ọmọ rẹ̀ lọ fíìfíì . 
 Nítorí náà , nígbà tá a bá wà nínú ìṣòro , ká má ṣe rò pé torí pé Ọlọ́run ń bínú sí wa la ṣe wà nínú ìṣòro . 
 Sátánì tí í ṣe olórí ọ̀tá wa ló fẹ́ ká ní irú èrò bẹ́ẹ̀ . 
 Kò sí ohunkóhun nínú Bíbélì tó lè mú ká ní irú èrò òdì yẹn . 
 Jèhófà kì í fi “ àwọn ohun tí ó jẹ́ ibi ” dán wa wò . 
 Jèhófà ò ní gbé ìṣòro tàbí àdánwò lé wa lọ́wọ́ bí ìgbà téèyàn gbé ejò tàbí àkekèé léni lọ́wọ́ . 
 Ńṣe ni Bàbá wa ọ̀run máa ń fi “ àwọn ohun rere fún àwọn tí ń béèrè lọ́wọ́ rẹ̀ . ” 
 Tá a bá lóye bí Jèhófà ṣe jẹ́ onínúure tó tá a sì mọ̀ pé ó ṣe tán lọ́jọ́kọ́jọ́ láti ràn wá lọ́wọ́ , a óò túbọ̀ máa fi ìdánilójú gbàdúrà sí i . 
 Bá a ṣe ń ṣe bẹ́ẹ̀ , a ó lè sọ irú ọ̀rọ̀ tí onísáàmù kan sọ pé : “ Lóòótọ́ , Ọlọ́run ti gbọ́ ; ó ti fetí sí ohùn àdúrà mi . ” — Sáàmù 10 : 17 ; 66 : 19 . 
 Bí Ẹ̀mí Mímọ́ Ṣe Ń Ràn Wá Lọ́wọ́ 
 ( a ) Ìlérí wo ni Jésù ṣe nípa ẹ̀mí mímọ́ ? 
 ( b ) Kí ni ọ̀kan lára àwọn ọ̀nà tí ẹ̀mí mímọ́ gbà ń ràn wá lọ́wọ́ ? 
 Kété ṣáájú kí Jésù tó kú , ó tún ọ̀rọ̀ ìdánilójú tó mẹ́nu kàn nínú àpèjúwe rẹ̀ sọ . 
 Nígbà tó ń sọ̀rọ̀ nípa ẹ̀mí mímọ́ , ó sọ fáwọn àpọ́sítélì rẹ̀ pé : “ Èmi yóò sì béèrè lọ́wọ́ Baba , yóò sì fún yín ní olùrànlọ́wọ́ mìíràn láti wà pẹ̀lú yín títí láé . ” 
 Ohun tí Jésù ń fi yé àwọn ọmọlẹ́yìn rẹ̀ ni pé olùrànlọ́wọ́ yìí , ìyẹn ẹ̀mí mímọ́ , yóò wà pẹ̀lú wọn lọ́jọ́ iwájú , àní títí dé àkókò tiwa yìí . 
 Kí ni ọ̀nà pàtàkì kan tí ẹ̀mí mímọ́ gbà ń ràn wá lọ́wọ́ lóde òní ? 
 Ẹ̀mí mímọ́ ń ràn wá lọ́wọ́ ká lè fara da onírúurú ìṣòro . 
 Báwo ló ṣe ń ràn wá lọ́wọ́ ? 
 Nínú lẹ́tà tí àpọ́sítélì Pọ́ọ̀lù tóun náà kojú ìṣòro kọ sáwọn Kristẹni tó wà nílùú Kọ́ríńtì , ó sọ bí ẹ̀mí mímọ́ Ọlọ́run ṣe ran òun lọ́wọ́ . 
 Ẹ jẹ́ ká gbé ohun tó sọ yẹ̀ wò ní ṣókí . 
 Ọ̀nà wo ni ipò tá a wà lè gbà dà bíi ti Pọ́ọ̀lù ? 
 Lákọ̀ọ́kọ́ ná , Pọ́ọ̀lù là á mọ́lẹ̀ fáwọn tí wọ́n jọ jẹ́ onígbàgbọ́ pé ‘ ẹ̀gún kan wà nínú ẹran ara ’ òun , ìyẹn ni pé òun ní ìṣòro kan tó ń yọ òun lẹ́nu . 
 Lẹ́yìn ìyẹn , ó sọ pé : “ Ìgbà mẹ́ta ni mo pàrọwà sí Olúwa [ Jèhófà ] pé kí ó lè kúrò lára mi . ” 
 Bó tilẹ̀ jẹ́ pé Pọ́ọ̀lù bẹ Ọlọ́run pé kó bá òun mú ohun tó ń pọ́n òun lójú yìí kúrò , síbẹ̀ ìpọ́njú ọ̀hún ń bá a nìṣó . 
 Bóyá bí nǹkan ṣe rí fún ìwọ náà nìyẹn . 
 Bíi ti Pọ́ọ̀lù , ó ṣeé ṣe kó o ti gbàdúrà títí pé kí Jèhófà bá ọ mú ìṣòro náà kúrò . 
 Àmọ́ láìka iye ìgbà tó o ti ń gbàdúrà sí , ìṣòro náà ò yanjú . 
 Ṣé ìyẹn wá túmọ̀ sí pé Jèhófà ò dáhùn àdúrà rẹ ni tàbí pé ẹ̀mí mímọ́ rẹ̀ ò ràn ọ́ lọ́wọ́ ? 
 Ó tì o ! 
 Wo ohun tí àpọ́sítélì Pọ́ọ̀lù sọ tẹ̀ lé e . 
 Ọ̀nà wo ni Jèhófà gbà dáhùn àdúrà Pọ́ọ̀lù ? 
 Nígbà tí Ọlọ́run máa dá Pọ́ọ̀lù lóhùn , ó sọ fún un pé : “ Inú rere àìlẹ́tọ̀ọ́sí mi ti tó fún ọ ; nítorí agbára mi ni a ń sọ di pípé nínú àìlera . ” 
 Pọ́ọ̀lù wá sọ pé : “ Nítorí náà , ṣe ni èmi yóò kúkú máa fi ìyọ̀ṣẹ̀ṣẹ̀ gan - an ṣògo nípa àwọn àìlera mi , kí agbára Kristi lè wà lórí mi bí àgọ́ . ” 
 Ọ̀rọ̀ yìí fi hàn pé Pọ́ọ̀lù rí i pé Ọlọ́run tipa Kristi da ààbò rẹ̀ tó nípọn bo òun bí àgọ́ . 
 Bákan náà lónìí , bí Jèhófà ṣe ń dáhùn àdúrà wa jọ ìyẹn . 
 Ó máa ń da ààbò rẹ̀ tó nípọn bo àwọn ìránṣẹ́ rẹ̀ bí àgọ́ . 
 Kí ló mú ká lè máa fara dá ìṣòro ? 
 Lóòótọ́ , àgọ́ tàbí ilé tó ní òrùlé kò lè dá òjò dúró kó má rọ̀ bẹ́ẹ̀ ni kò lè da ìjì dúró kó má jà , àmọ́ kò ní jẹ́ kí òjò pa ẹni tó bá sá sábẹ́ rẹ̀ yóò sì tún dáàbò bò ó lọ́wọ́ ìjì . 
 Bákan náà , “ agbára Jésù ” tó dà bí àgọ́ tàbí ilé kò ní káwa ìránṣẹ́ Jèhófà má ní ìṣòro bẹ́ẹ̀ ni kò dá àwọn èèyàn dúró kí wọ́n má kó ìṣòro bá wa . 
 Àmọ́ , ó ń dáàbò bò wá nípa tẹ̀mí , ìyẹn ni pé kì í jẹ́ kí ohunkóhun bá àjọṣe tá a ní pẹ̀lú Jèhófà jẹ́ nínú ayé yìí , ó sì ń dáàbò bò wá kúrò lọ́wọ́ Sátánì tí ń ṣàkóso ayé . 
 Torí náà , bí ìṣòro kan bá tilẹ̀ ń bá ọ fínra , tí ìṣòro ọ̀hún ò ‘ kúrò lára rẹ , ’ kí ó dá ọ lójú pé Jèhófà rí gbogbo bó o ṣe ń tiraka àti pé ó ń ṣe nǹkan kan nípa “ igbe ẹkún rẹ . ” 
 Pọ́ọ̀lù kọ̀wé pé : “ Ọlọ́run jẹ́ olùṣòtítọ́ , kì yóò sì jẹ́ kí a dẹ yín wò ré kọjá ohun tí ẹ lè mú mọ́ra , ṣùgbọ́n pa pọ̀ pẹ̀lú ìdẹwò náà , òun yóò tún ṣe ọ̀nà àbájáde kí ẹ lè fara dà á . ” — 1 Kọ́ríńtì 10 : 13 ; Fílípì 4 : 6 , 7 . 
 Kí lo pinnu nísinsìnyí láti ṣe , kí sì nìdí tó o fi ṣe ìpinnu yẹn ? 
 Lóòótọ́ , “ àwọn ọjọ́ ìkẹyìn ” nínú ayé èṣù tá à ń gbé yìí jẹ́ “ àkókò lílekoko tí ó nira láti bá lò . ” 
 Àmọ́ , ìyẹn ò túmọ̀ sí pé àwọn ìránṣẹ́ Ọlọ́run ò ní lè fara da àwọn àkókò lílekoko yìí o . 
 Kí nìdí ? 
 Ìdí ni pé ẹ̀mí mímọ́ Ọlọ́run ń ràn wọ́n lọ́wọ́ ó sì ń dáàbò bò wọ́n . 
 Ẹ̀mí yìí ni Jèhófà ń fi tinútinú fún gbogbo àwọn tó ń bá a nìṣó láti fi ìdánilójú béèrè lọ́wọ́ rẹ̀ , ńṣe ló sì ń fún wọn lọ́pọ̀ yanturu . 
 Nítorí náà , ẹ jẹ́ ká pinnu pé a óò máa bá a nìṣó láti máa gbàdúrà sí Ọlọ́run lójoojúmọ́ pé kó fún wa ní ẹ̀mí mímọ́ rẹ̀ . — Sáàmù 34 : 6 ; 1 Jòhánù 5 : 14 , 15 . 
 Báwo Lo Ṣe Máa Dáhùn ? 
 • Ká tó lè rí ẹ̀mí mímọ́ Ọlọ́run gbà , kí ló yẹ ká ṣe ? 
 • Kí ló mú kó dá wa lójú pé tá a bá gbàdúrà sí Jèhófà pé kó fún wa ní ẹ̀mí mímọ́ rẹ̀ , yóò dáhùn àdúrà wa ? 
 • Ọ̀nà wo ni ẹ̀mí mímọ́ gbà ń ràn wá lọ́wọ́ ká lè fara da ìṣòro ? 
 [ Àwòrán tó wà ní ojú ìwé 21 ] 
 Kí la lè rí kọ́ látinú àpèjúwe tí Jésù sọ nípa ẹni tí àlejò dé bá tó tẹpẹlẹ mọ́ bíbéèrè nǹkan lọ́wọ́ ọ̀rẹ́ rẹ̀ ? 
 [ Àwòrán tó wà ní ojú ìwé 22 ] 
 Ṣé o máa ń tẹpẹlẹ mọ́ gbígbàdúrà sí Ọlọ́run pé kó fún ọ ní ẹ̀mí mímọ́ rẹ̀ ? 
 [ Àwòrán tó wà ní ojú ìwé 23 ] 
 Ẹ̀kọ́ wo la rí kọ nípa Jèhófà látinú àpèjúwe bàbá tó fẹ́ràn ọmọ rẹ̀ ? 
 Jèhófà Yóò ‘ Ṣe Ìdájọ́ Òdodo ’ 
 “ Ọlọ́run kì yóò ha mú kí a ṣe ìdájọ́ òdodo fún àwọn àyànfẹ́ rẹ̀ tí ń ké jáde sí i tọ̀sán - tòru ? ” — LÚÙKÙ 18 : 7 . 
 Àwọn wo ló jẹ́ orísun ìṣírí fún ọ , kí sì nìdí tó fi rí bẹ́ẹ̀ ? 
 LÁÀÁRÍN àwa Ẹlẹ́rìí Jèhófà jákèjádò ayé , a máa ń rí àwọn arákùnrin àti arábìnrin tí wọ́n ti ń fi tọkàntọkàn sin Jèhófà bọ̀ fún ọ̀pọ̀lọpọ̀ ọdún . 
 Ǹjẹ́ o mọ díẹ̀ lára àwọn ẹni ọ̀wọ́n wọ̀nyí ? 
 Ó ṣeé ṣe kó o ronú kan arábìnrin àgbàlagbà kan tó ti ṣèrìbọmi ní ọ̀pọ̀ ọdún sẹ́yìn , tí kì í sábà pa ìpàdé jẹ . 
 Ọkàn rẹ sì lè lọ sọ́dọ̀ arákùnrin àgbàlagbà kan tó ń tẹ̀ lé ètò tí ìjọ máa ń ṣe fún jíjáde òde ìwàásù lọ́sọ̀ọ̀sẹ̀ , tó sì ti ń ṣe bẹ́ẹ̀ bọ̀ láti ọ̀pọ̀ ọdún sẹ́yìn . 
 Èrò ọ̀pọ̀ lára àwọn ẹni ìgbàgbọ́ wọ̀nyí ni pé ogun Amágẹ́dọ́nì á ti jà kọjá kó tó di àkókò tá a wà yìí . 
 Síbẹ̀ , bó tilẹ̀ jẹ́ pé ayé búburú yìí ń bá a nìṣó , ìyẹn ò ní kí ìgbọ́kànlé tí wọ́n ní nínú àwọn ìlérí Jèhófà yìnrìn , bẹ́ẹ̀ ni kò kó àárẹ̀ bá wọn kí wọ́n má lè dúró ti ìpinnu wọn láti “ fara dà á dé òpin . ” 
 Ìṣírí ńlá ni ìgbàgbọ́ tó lágbára tírú àwọn ẹni ìdúróṣinṣin wọ̀nyí ní jẹ́ fún gbogbo àwọn ará ìjọ . — Sáàmù 147 : 11 . 
 Ohun wo ló ń ṣẹlẹ̀ tó ń bà wá nínú jẹ́ ? 
 Ṣùgbọ́n nígbà míì , èèyàn lè rí àwọn ará tí ìgbàgbọ́ wọn ti di ahẹrẹpẹ . 
 Àwọn Ẹlẹ́rìí kan ti ṣe iṣẹ́ ìwàásù fún ọ̀pọ̀ ọdún , àmọ́ nígbà tó ṣe , ìgbàgbọ́ wọn bẹ̀rẹ̀ sí í jó àjórẹ̀yìn wọn ò sì wá sípàdé mọ́ . 
 Ó bà wá nínú jẹ́ pé àwọn kan tá a jọ ń sin Ọlọ́run nígbà kan rí ti fi Jèhófà sílẹ̀ , ohun tó sì jẹ wá lọ́kàn ni pé ká máa ran ọ̀kọ̀ọ̀kan àwọn “ àgùntàn tí ó sọnù ” wọ̀nyí lọ́wọ́ kí wọ́n lè padà sínú agbo . 
 Síbẹ̀ náà , bí àwọn kan ṣe di ìgbàgbọ́ wọn mú táwọn mìíràn sì jẹ́ kí ọkọ̀ ìgbàgbọ́ àwọn rì yìí mú káwọn ìbéèrè kan jẹ yọ . 
 Àwọn ìbéèrè náà ni pé , Kí ló ran ọ̀pọ̀ Ẹlẹ́rìí Jèhófà lọ́wọ́ tí wọn ò fi jẹ́ kí ìgbàgbọ́ tí wọ́n ní nínú àwọn ìlérí Ọlọ́run yẹ̀ , nígbà táwọn míì jẹ́ kí ọkọ̀ ìgbàgbọ́ wọn rì ? 
 Kí ni ẹnì kọ̀ọ̀kan wa lè ṣe láti jẹ́ kí ìgbàgbọ́ tá a ní pé “ ọjọ́ ńlá Jèhófà ” ti sún mọ́lé túbọ̀ lágbára sí i ? 
 Ẹ jẹ́ ká gbé àpèjúwe kan tó wà nínú ìwé Ìhìn Rere Lúùkù yẹ̀ wò . 
 Ìkìlọ̀ Fáwọn Tó Wà Láyé “ Nígbà Tí Ọmọ Ènìyàn Bá Dé ” 
 Àwọn wo ní pàtàkì ni àpèjúwe tí Jésù sọ nípa opó àti onídàájọ́ yìí máa ṣe láǹfààní , kí sì nìdí ? 
 Nínú Lúùkù orí kejìdínlógún , Jésù sọ àpèjúwe kan tó dá lórí opó àti onídàájọ́ kan . 
 Àpèjúwe yìí jọ èyí tá a jíròrò nínú àpilẹ̀kọ tó ṣáájú , ìyẹn àpèjúwe tí Jésù sọ nípa ẹnì kan tó lálejò tí ò yéé kanlẹ̀kùn ọ̀rẹ́ rẹ̀ àfìgbà tí ọ̀rẹ́ rẹ̀ dá a lóhùn . 
 Àmọ́ , àwọn ọ̀rọ̀ tó wà ṣáájú àti lẹ́yìn ibi tí Bíbélì ti mẹ́nu kan àpèjúwe opó àti onídàájọ́ yìí jẹ́ ká mọ̀ pé àwọn tí ẹ̀kọ́ inú àpèjúwe náà wà fún ní pàtàkì ni àwọn tó wà láyé “ nígbà tí ọmọ ènìyàn bá dé ” nínú agbára Ìjọba , èyí tí sáà àkókò rẹ̀ bẹ̀rẹ̀ lọ́dún 1914 . — Lúùkù 18 : 8 . 
 * 
 Kí ni Jésù sọ kó tó dẹ́nu lé àpèjúwe tó wà nínú Lúùkù orí kejìdínlógún ? 
 Kí Jésù tó dẹ́nu lé àpèjúwe yẹn , ó sọ pé àwọn àmì tí yóò fi hàn pé òun ti wà níhìn - ín gẹ́gẹ́ bí Ọba yóò hàn kedere “ bí mànàmáná ” tó ń “ tàn láti apá kan lábẹ́ ọ̀run lọ sí apá ibòmíràn lábẹ́ ọ̀run . ” 
 Síbẹ̀ náà , ọ̀pọ̀ jù lọ àwọn èèyàn tó ń gbé ní “ àkókò òpin ” kò kíyè sí àwọn àmì tó hàn kedere wọ̀nyí . 
 Kí ni kò mú kí wọ́n kíyè sí i ? 
 Ohun kan náà tó mú káwọn èèyàn ìgbà ayé Nóà àti ti Lọ́ọ̀tì má kọbi ara sí ìkìlọ̀ Jèhófà ni kò mú káwọn èèyàn ayé ìsinsìnyí kíyè sí àwọn àmì náà . 
 Nígbà ayé Nóà àti Lọ́ọ̀tì , àwọn èèyàn ‘ ń jẹ , wọ́n ń mu , wọ́n ń rà , wọ́n ń tà , wọ́n ń gbìn , wọ́n sì ń kọ́lé títí di ọjọ́ tí gbogbo wọn fi pa run . ’ 
 Ohun tó fa ìparun wọn ni pé wọ́n jẹ́ kí jíjẹ , mímu àtàwọn nǹkan míì bẹ́ẹ̀ gbà wọ́n lọ́kàn débi pé wọn ò fiyè sí ohun tó jẹ́ ìfẹ́ Ọlọ́run . 
 Bákan náà lóde òní , ìgbòkègbodò ojoojúmọ́ ti gba àwọn èèyàn lọ́kàn débì pé wọn ò kíyè sí àwọn àmì tó fi hàn pé òpin ayé burúkú yìí ti fẹ́rẹ̀ẹ́ dé . — Lúùkù 17 : 30 . 
 ( a ) Àwọn wo ni Jésù kìlọ̀ fún , kí sì nìdí rẹ̀ ? 
 ( b ) Kí ló mú kí ọkọ̀ ìgbàgbọ́ àwọn kan rì ? 
 Jésù ń wò ó pé àwọn ohun tó wà nínú ayé Sátánì lè gba àwọn ọmọ ẹ̀yìn òun náà lọ́kàn débi tí wọ́n á fi “ padà sí àwọn nǹkan tí ń bẹ lẹ́yìn . ” 
 Èyí sì ti ṣẹlẹ̀ sáwọn Kristẹni kan lóòótọ́ . 
 Irú àwọn ẹni bẹ́ẹ̀ ti fi ọ̀pọ̀ ọdún dúró de ìgbà tí Jèhófà yóò pa ayé búburú yìí run . 
 Àmọ́ nígbà tí Amágẹ́dọ́nì ò dé lákòókò tí wọ́n rò pé yóò dé , ìrẹ̀wẹ̀sì bá wọn . 
 Wọn ò wá fi gbogbo ara ní ìgbẹ́kẹ̀lé mọ́ pé ọjọ́ ìdájọ́ Jèhófà ti sún mọ́lé . 
 Wọ́n dẹwọ́ nínú iṣẹ́ ìsìn wọn , wọ́n sì bẹ̀rẹ̀ sí í ki ara bọ àwọn ìgbòkègbodò inú ayé débi pé wọn ò ráyè fáwọn nǹkan tó ní í ṣe pẹ̀lú ìjọsìn Ọlọ́run mọ́ . 
 Nígbà tó wá yá , wọ́n “ padà sí àwọn nǹkan tí ń bẹ lẹ́yìn . ” 
 Ó mà ṣe o ! 
 Ó Ṣe Pàtàkì Pé Ká Máa “ Gbàdúrà Nígbà Gbogbo ” 
 6 - 8 . ( a ) Sọ àpèjúwe tí Jésù sọ nípa opó àti onídàájọ́ kan . ( b ) Ẹ̀kọ́ wo ni Jésù sọ pé a lè rí kọ́ nínú àpèjúwe yìí ? 
 Kí la lè ṣe láti rí i dájú pé ìgbọ́kànlé tá a ní pé àwọn ìlérí Jèhófà yóò nímùúṣẹ kò yìnrìn ? 
 Jésù dáhùn ìbéèrè yìí lẹ́yìn tó kìlọ̀ fáwọn ọmọ ẹ̀yìn rẹ̀ pé kí wọ́n má ṣe padà sínú ayé Sátánì . 
 Lúùkù sọ pé Jésù “ ń bá a lọ láti sọ àpèjúwe kan fún wọn nípa àìní náà fún wọn láti máa gbàdúrà nígbà gbogbo àti láti má ṣe juwọ́ sílẹ̀ . ” 
 Jésù wí pé : “ Ní ìlú ńlá kan , onídàájọ́ kan wà tí kò ní ìbẹ̀rù Ọlọ́run , tí kò sì ní ọ̀wọ̀ fún ènìyàn . 
 Ṣùgbọ́n opó kan wà ní ìlú ńlá yẹn , ó sì ń lọ sọ́dọ̀ rẹ̀ ṣáá , ó ń wí pé , ‘ Rí i pé mo rí ìdájọ́ òdodo gbà lára elénìní mi lábẹ́ òfin . ’ 
 Tóò , fún ìgbà díẹ̀ , kò fẹ́ , ṣùgbọ́n nígbẹ̀yìn , ó wí fún ara rẹ̀ pé , ‘ Bí ó tilẹ̀ jẹ́ pé èmi kò bẹ̀rù Ọlọ́run tàbí bọ̀wọ̀ fún ènìyàn kan , bí ó ti wù kí ó rí , nítorí tí opó yìí ń dà mí láàmú nígbà gbogbo , dájúdájú , èmi yóò rí i pé ó rí ìdájọ́ òdodo gbà , kí ó má bàa máa wá ṣáá , kí ó sì máa lù mí kíkankíkan dé òpin . ’ ” 
 Lẹ́yìn tí Jésù sọ àpèjúwe yẹn , ó sọ ẹ̀kọ́ tó wà nínú rẹ̀ , ó ní : “ Ẹ gbọ́ ohun tí onídàájọ́ náà wí , bí ó tilẹ̀ jẹ́ aláìṣòdodo ! 
 Dájúdájú , nígbà náà , Ọlọ́run kì yóò ha mú kí a ṣe ìdájọ́ òdodo fún àwọn àyànfẹ́ rẹ̀ tí ń ké jáde sí i tọ̀sán - tòru , kódà bí ó tilẹ̀ jẹ́ pé ó ní ìpamọ́ra sí wọn ? 
 Mo sọ fún yín , Yóò mú kí a ṣe ìdájọ́ òdodo fún wọn pẹ̀lú ìyára kánkán . 
 Bí ó tilẹ̀ rí bẹ́ẹ̀ , nígbà tí Ọmọ ènìyàn bá dé , yóò ha bá ìgbàgbọ́ ní ilẹ̀ ayé ní ti gidi bí ? ” — Lúùkù 18 : 1 - 8 . 
 “ Rí I Pé Mo Rí Ìdájọ́ Òdodo Gbà ” 
 Kí ni kókó pàtàkì tó wà nínú àpèjúwe tí Jésù sọ nípa opó àti onídàájọ́ náà ? 
 Kókó pàtàkì tó wà nínú àpèjúwe yìí ṣe kedere . 
 Àwọn tí àpèjúwe náà dá lé lórí mẹ́nu kan kókó pàtàkì náà , Jésù pàápàá sọ ọ́ . 
 Opó náà bẹ̀bẹ̀ pé : “ Rí i pé mo rí ìdájọ́ òdodo gbà . ” 
 Onídàájọ́ náà ní : “ Èmi yóò rí i pé ó rí ìdájọ́ òdodo gbà . ” 
 Jésù béèrè pé : “ Ọlọ́run kì yóò ha mú kí a ṣe ìdájọ́ òdodo ? ” 
 Jésù sì sọ nípa Jèhófà pé : “ Yóò mú kí a ṣe ìdájọ́ òdodo fún wọn pẹ̀lú ìyára kánkán . ” 
 Ìgbà wo gan - an ni Ọlọ́run ‘ yóò ṣe ìdájọ́ òdodo ’ ? 
 ( a ) Ìgbà wo ni Jèhófà ṣe ìdájọ́ òdodo ní ọ̀rúndún kìíní ? 
 ( b ) Ìgbà wo ni Ọlọ́run yóò ṣe ìdájọ́ òdodo fáwọn ìránṣẹ́ rẹ̀ lóde òní , báwo ni yóò sì ṣe ṣe é ? 
 Ní ọ̀rúndún kìíní , “ àwọn ọjọ́ fún pípín ìdájọ́ òdodo jáde ” ( tàbí , “ ọjọ ẹsan , ” Bibeli Mimọ ) dé lọ́dún 70 Sànmánì Kristẹni nígbà táwọn ará Róòmù pa Jerúsálẹ́mù àti tẹ́ńpìlì rẹ̀ run . 
 Lóde òní , Jèhófà yóò ṣe ìdájọ́ òdodo fáwọn èèyàn rẹ̀ ní “ ọjọ́ ńlá Jèhófà . ” 
 Tó bá dìgbà yẹn , Jèhófà yóò “ san ìpọ́njú padà fún àwọn tí ń pọ́n ” àwọn èèyàn rẹ̀ lójú “ bí [ Jésù Kristi ] ti ń mú ẹ̀san wá sórí àwọn tí kò mọ Ọlọ́run àti àwọn tí kò ṣègbọràn sí ìhìn rere nípa Jésù Olúwa wa . ” — 2 Tẹsalóníkà 1 : 6 - 8 ; Róòmù 12 : 19 . 
 Ọ̀nà wo ni Jèhófà yóò gbà ṣe ìdájọ́ òdodo “ pẹ̀lú ìyára kánkán ” ? 
 Àmọ́ , báwo ló ṣe yẹ ká lóye ọ̀rọ̀ ìdánilójú tí Jésù sọ pé Jèhófà yóò ṣe ìdájọ́ òdodo “ pẹ̀lú ìyára kánkán ” ? 
 Bíbélì fi hàn pé “ bí ó tilẹ̀ jẹ́ pé [ Jèhófà ] ní ìpamọ́ra , ” kò ní fi nǹkan falẹ̀ rárá nígbà tó bá tó àkókò lójú rẹ̀ láti ṣe ìdájọ́ òdodo . 
 Nígbà ayé Nóà , ńṣe ni Ọlọ́run fi ìkún - omi pa àwọn èèyàn búburú run lórí ilẹ̀ ayé láìjáfara . 
 Bẹ́ẹ̀ náà làwọn ẹni ibi ṣe ṣègbé nígbà tí Ọlọ́run rọ̀jò iná látọ̀run sórí wọn nígbà ayé Lọ́ọ̀tì . 
 Jésù sọ pé : “ Bákan náà ni yóò rí ní ọjọ́ tí a óò ṣí Ọmọ ènìyàn payá . ” 
 Lákòókò yẹn náà , “ ìparun òjijì ” yóò dé sórí àwọn ẹni ibi . 
 Bẹ́ẹ̀ ni o , kí ó dá wa lójú pé Jèhófà kì yóò jẹ́ kí ayé Sátánì yìí fi ọjọ́ kan kọjá ìgbà tó yẹ kó pa run . 
 Ọlọ́run ‘ Yóò Ṣe Ìdájọ́ Òdodo ’ 
 12 , 13 . ( a ) Ẹ̀kọ́ wo ni àpèjúwe tí Jésù sọ nípa opó àti onídàájọ́ kọ́ wa ? 
 ( b ) Kí nìdí tó fi lè dá wa lójú pé Jèhófà yóò gbọ́ àdúrà wa àti pé yóò ṣe ìdájọ́ òdodo ? 
 Àpèjúwe tí Jésù sọ nípa opó àti onídàájọ́ yẹn tún jẹ́ ká rí àwọn kókó pàtàkì míì . 
 Nígbà tí Jésù ń sọ ẹ̀kọ́ tó wà nínú àpèjúwe náà , ó ní : “ Ẹ gbọ́ ohun tí onídàájọ́ náà wí , bí ó tilẹ̀ jẹ́ aláìṣòdodo ! 
 Dájúdájú , nígbà náà , Ọlọ́run kì yóò ha mú kí a ṣe ìdájọ́ òdodo fún àwọn àyànfẹ́ rẹ ? ” 
 Àmọ́ kì í ṣe pé Jésù ń fi Jèhófà wé onídàájọ́ yìí o , bí ẹni pé bí onídàájọ́ yẹn ṣe ṣe ni Ọlọ́run náà yóò ṣe . 
 Dípò ìyẹn , ńṣe ni Jésù sọ ìyàtọ̀ tó wà láàárín Ọlọ́run àti onídàájọ́ yẹn káwọn àwọn ọmọlẹ́yìn rẹ̀ lè kọ́ ẹ̀kọ́ pàtàkì kan nípa Jèhófà . 
 Kí ni díẹ̀ lára àwọn ohun táwọn méjèèjì fi yàtọ̀ síra ? 
 Onídàájọ́ tí Jésù mẹ́nu kàn nínú àpèjúwe rẹ̀ jẹ́ “ aláìṣòdodo , ” àmọ́ “ Ọlọ́run jẹ́ Onídàájọ́ òdodo . ” 
 Ọ̀rọ̀ opó yẹn kò jẹ onídàájọ́ náà lógún rárá àti rárá , àmọ́ ọ̀rọ̀ wa lẹ́nì kọ̀ọ̀kan jẹ Jèhófà lógún . 
 Onídàájọ́ yìí ò ṣe tán láti ran opó yẹn lọ́wọ́ , àmọ́ ní ti Jèhófà , kì í ṣe pé ó ṣe tán láti ran àwọn tó ń sìn ín lọ́wọ́ nìkan ni , ńṣe ló máa ń jẹ ẹ́ lọ́kàn láti ṣe bẹ́ẹ̀ . 
 Ẹ̀kọ́ wo nìyẹn kọ́ wa ? 
 Ó kọ́ wa pé tí onídàájọ́ tó jẹ́ aláìṣòdodo yìí bá lè fetí sílẹ̀ sí ìrawọ́ ẹ̀bẹ̀ opó yẹn tó sì ṣe ìdájọ́ òdodo , mélòómélòó ni Jèhófà ! 
 Yóò gbọ́ àdúrà àwọn èèyàn rẹ̀ , ó sì dájú pé yóò ṣe ìdájọ́ òdodo fún wọn . — Òwe 15 : 29 . 
 Kí nìdí tí kò fi yẹ ká dẹni tí kò nígbàgbọ́ mọ́ pé ọjọ́ ìdájọ́ Ọlọ́run ń bọ̀ ? 
 Tó bá wá rí bẹ́ẹ̀ , á jẹ́ pé àṣìṣe ńlá gbáà làwọn tí kò nígbàgbọ́ mọ́ pé ọjọ́ ìdájọ́ Ọlọ́run máa dé ṣe . 
 Kí nìdí tá a fi sọ bẹ́ẹ̀ ? 
 Ìdí ni pé bí wọn ò ṣe nígbàgbọ́ mọ́ pé “ ọjọ́ ńlá Jèhófà ” yóò dé fi hàn pé wọn ń ṣiyèméjì pé bóyá ni Jèhófà lè mú àwọn ìlérí rẹ̀ ṣẹ . 
 Àmọ́ tí ẹnikẹ́ni bá sọ pé Ọlọ́run ò lè mú àwọn ìlérí rẹ̀ ṣẹ , onítọ̀hún ò tọ̀nà . 
 Ìbéèrè pàtàkì tó yẹ ká béèrè ni pé , Ǹjẹ́ a óò jẹ́ olóòótọ́ títí dé òpin ? 
 Kókó yẹn gan - an sì ni Jésù fi parí àpèjúwe tó sọ nípa opó àti onídàájọ́ náà . 
 “ Yóò Ha Bá Ìgbàgbọ́ Ní Ilẹ̀ Ayé Ní Ti Gidi Bí ? ” 
 ( a ) Ìbéèrè wo ni Jésù béèrè , kí sì nìdí rẹ̀ ? 
 ( b ) Ìbéèrè wo ló yẹ kí kálukú wa bi ara rẹ̀ ? 
 Jésù béèrè ìbéèrè pàtàkì yìí pé : “ Nígbà tí Ọmọ ènìyàn bá dé , yóò ha bá ìgbàgbọ́ ní ilẹ̀ ayé ní ti gidi bí ? ” 
 Kì í ṣe pé kéèyàn kàn sáà ti nígbàgbọ́ ni Jésù ń sọ níbí , ó nírú ìgbàgbọ́ kan tó ní lọ́kàn , ìyẹn irú ìgbàgbọ́ tí opó náà ní . 
 Jésù ò dáhùn ìbéèrè rẹ̀ yẹn . 
 Ńṣe ló béèrè ìbéèrè yìí káwọn ọmọlẹ́yìn rẹ̀ lè ronú nípa bí ìgbàgbọ́ wọn ṣe lágbára tó . 
 Ṣé kì í ṣe pé ìgbàgbọ́ wọn ti ń jó àjórẹ̀yìn tó fi jẹ́ pé wọ́n wà ní bèbè àtipadà sáwọn nǹkan tí wọ́n ti fi sílẹ̀ sẹ́yìn ? 
 Àbí irú ìgbàgbọ́ tí opó yẹn ní làwọn náà ní ? 
 Bákan náà lónìí , ó yẹ ká bi ara wa pé , ‘ Ká sọ pé “ Ọmọ ènìyàn ” ṣàyẹ̀wò ọkàn mi báyìí , irú ìgbàgbọ́ wo ni yóò bá níbẹ̀ ? ’ 
 Irú ìgbàgbọ́ wo ni opó yẹn ní ? 
 Ká tó lè wá lára àwọn tí Jèhófà yóò ṣe ìdájọ́ òdodo fún , a gbọ́dọ̀ ní irú ìgbàgbọ́ tí opó yẹn ní . 
 Irú ìgbàgbọ́ wo ló ní ? 
 Ó fi ìgbàgbọ́ rẹ̀ hàn nípa ‘ lílọ sọ́dọ̀ onídàájọ́ náà ṣáá , ó sì ń wí pé , “ Rí i pé mo rí ìdájọ́ òdodo gbà lára elénìní mi lábẹ́ òfin . ” ’ 
 Opó yẹn rí ìdájọ́ òdodo gbà lọ́dọ̀ ọkùnrin aláìṣòdodo náà nítorí pé ó tẹpẹlẹ mọ́ bíbéèrè fún un , bákan náà , kí ó dá àwọn ìránṣẹ́ Ọlọ́run lóde òní lójú pé àwọn náà yóò rí ìdájọ́ òdodo gbà lọ́dọ̀ Jèhófà , àní bó bá tiẹ̀ pẹ́ ju bí wọ́n ṣe rò lọ . 
 Yàtọ̀ síyẹn , àwọn ìránṣẹ́ Ọlọ́run lè fi hàn pé àwọn ní ìgbọ́kànlé pé Ọlọ́run yóò mú àwọn ìlérí rẹ̀ ṣẹ nípa gbígbàdúrà sí i láìdabọ̀ , àní nípa ‘ kíké jáde sí Jèhófà tọ̀sán - tòru . ’ 
 Tí Kristẹni kan bá dẹ́kun gbígbàdúrà pé kí Ọlọ́run ṣe ìdájọ́ òdodo , ńṣe nìyẹn á fi hàn pé onítọ̀hún ò nígbàgbọ́ mọ́ pé Jèhófà yóò gbé ìgbésẹ̀ nítorí àwọn ìránṣẹ́ rẹ̀ . 
 Kí nìdí tí kò fi yẹ ká ṣíwọ́ àdúrà gbígbà , kí sì nìdí tó fi yẹ ká ní ìgbàgbọ́ pé ọjọ́ ìdájọ́ Jèhófà yóò dé dandan ? 
 Ipò tí opó yẹn wà fi hàn pé àwọn ìdí mìíràn tún wà tó fi yẹ ká máa gbàdúrà nígbà gbogbo . 
 Wo díẹ̀ lára ìyàtọ̀ tó wà láàárín àwa àti opó yẹn . 
 Opó náà ń tọ onídàájọ́ yẹn lọ ṣáá bó tilẹ̀ jẹ́ pé kò sẹ́nì kankan tó gbà á nímọ̀ràn pé kó ṣe bẹ́ẹ̀ , àmọ́ ní tiwa , Ọ̀rọ̀ Ọlọ́run ń gbà wá nímọ̀ràn pé ká “ ní ìforítì nínú àdúrà . ” 
 Kò sóhun tó fún opó yẹn ní ìdánilójú pé ó máa rí ohun tó fẹ́ gbà , àmọ́ Jèhófà mú kó dá àwa lójú pé òun máa ṣe ìdájọ́ òdodo fún wa . 
 Jèhófà tipasẹ̀ wòlíì rẹ̀ sọ pé : “ Bí ó bá tilẹ̀ falẹ̀ , máa bá a nìṣó ní fífojú sọ́nà fún un ; nítorí yóò ṣẹ láìkùnà . 
 Kì yóò pẹ́ . ” 
 Opó yẹn ò lẹ́nì kankan tó lè bá a bẹ̀bẹ̀ láti jẹ́ kí wọ́n tètè dá a lóhùn , àmọ́ àwa ní olùrànlọ́wọ́ kan tó lágbára , ìyẹn Jésù , “ ẹni tí ó wà ní ọwọ́ ọ̀tún Ọlọ́run , ẹni tí ń jírẹ̀ẹ́bẹ̀ fún wa pẹ̀lú . ” 
 Nítorí náà , láìka ipò tí opó yìí wà sí , bó bá lè máa bẹ onídàájọ́ náà ṣáá pẹ̀lú ìgbàgbọ́ pé yóò ṣe ìdájọ́ òdodo fóun , mélòómélòó ni àwa ! 
 Ó yẹ ká ní ìgbàgbọ́ pé ọjọ́ ìdájọ́ Jèhófà yóò dé dandan . 
 Báwo ni àdúrà gbígbà ṣe lè mú kí ìgbàgbọ́ wa túbọ̀ lágbára kó sì mú ká rí ìdájọ́ òdodo gbà ? 
 Àpèjúwe tí Jésù sọ nípa opó yìí kọ́ wa pé ńṣe ni àdúrà àti ìgbàgbọ́ jọ ń rìn pọ̀ , àti pé tá a bá ń gbàdúrà nígbà gbogbo , yóò ṣeé ṣe fún wa láti dènà àwọn ohun tó lè ri ọkọ̀ ìgbàgbọ́ wa . 
 Àmọ́ , ìyẹn ò túmọ̀ sí pé tá a bá kàn ti ń gbàdúrà káwọn èèyàn lè rí wa , ọkọ̀ ìgbàgbọ́ wa kò ní lè rì . 
 Bí ọkàn wa bá ń sún wa láti gbàdúrà sí Ọlọ́run nítorí mímọ̀ tá a mọ̀ pé a ò lè ṣe ohunkóhun láìsí ìrànlọ́wọ́ rẹ̀ , àdúrà wa yóò lè mú ká túbọ̀ sún mọ́ ọn , á sì mú kí ìgbàgbọ́ wa túbọ̀ lágbára . 
 Níwọ̀n bó sì ti jẹ́ pé ìgbàgbọ́ ṣe pàtàkì kéèyàn tó lè rí ìgbàlà , ìdí nìyẹn tí Jésù fi gba àwọn ọmọ ẹ̀yìn rẹ̀ níyànjú pé kí wọ́n “ máa gbàdúrà nígbà gbogbo [ kí wọ́n má sì ] juwọ́ sílẹ̀ ” ! 
 Lóòótọ́ , kì í ṣe àdúrà tá a bá ń gbà ló máa mú kí “ ọjọ́ ńlá Jèhófà ” dé . 
 Ọjọ́ náà yóò dé , yálà a gbàdúrà tàbí a ò gbàdúrà . 
 Àmọ́ , irú ìgbàgbọ́ tá a ní àti ọ̀nà tá à ń tọ̀ títí kan àdúrà gbígbà ló máa pinnu bóyá a óò rí ìdájọ́ òdodo gbà , bóyá a ó yè bọ́ nígbà ogun Ọlọ́run tàbí bẹ́ẹ̀ kọ́ . 
 Báwo la ṣe lè fi hàn pé ó dá wa lójú hán - únhán - ún pé Ọlọ́run yóò ‘ ṣe ìdájọ́ òdodo ’ ? 
 Tá a bá rántí , Jésù béèrè pé : “ Nígbà tí Ọmọ ènìyàn bá dé , yóò ha bá ìgbàgbọ́ ní ilẹ̀ ayé ní ti gidi bí ? ” 
 Kí wá ni ìdáhùn sí ìbéèrè pàtàkì yìí ? 
 Inú wa dùn gan - an ni láti mọ̀ pé àràádọ́ta ọ̀kẹ́ àwọn ìránṣẹ́ Jèhófà jákèjádò ayé lónìí ń tipa àdúrà , sùúrù , àti ìforítì wọn fi hàn pé wọ́n nírú ìgbàgbọ́ yẹn ! 
 Nítorí náà , a lè sọ pé , ‘ Bẹ́ẹ̀ ni ’ ni ìdáhùn sí ìbéèrè tí Jésù béèrè yẹn . 
 Àní sẹ́ , bí àwọn èèyàn tó wà nínú ayé Sátánì tilẹ̀ ń ṣe àìdáa sí wa nísinsìnyí , ó dá wa lójú hán - únhán - ún pé Ọlọ́run yóò ‘ ṣe ìdájọ́ òdodo fún àwọn àyànfẹ́ rẹ̀ . ’ 
 [ Àlàyé ìsàlẹ̀ ìwé ] 
 Láti lè mọ kókó pàtàkì tó wà nínú àpèjúwe yìí dáadáa , ka Lúùkù 17 : 22 - 33 . 
 Kíyè sí bí ọ̀rọ̀ náà “ Ọmọ ènìyàn ” tí Lúùkù 17 : 22 , 24 , 30 mẹ́nu kàn ṣe jẹ́ ká mọ ìdáhùn sí ìbéèrè tó wà nínú Lúùkù 18 : 8 . 
 Ǹjẹ́ O Rántí ? 
 • Kí ló mú kí ọkọ̀ ìgbàgbọ́ àwọn Kristẹni kan rì ? 
 • Kí nìdí tá a fi lè ní ìgbàgbọ́ tó lágbára pé ọjọ́ ìdájọ́ Jèhófà yóò dé ? 
 • Kí nìdí tó fi yẹ ká máa gbàdúrà nígbà gbogbo ? 
 • Báwo ni àdúrà gbígbà nígbà gbogbo yóò ṣe ràn wá lọ́wọ́ tí ọkọ̀ ìgbàgbọ́ wa ò fi ní rì ? 
 [ Àwòrán tó wà ní ojú ìwé 26 ] 
 Kí ni kókó pàtàkì tó wà nínú àpèjúwe tí Jésù sọ nípa opó àti onídàájọ́ kan ? 
 [ Àwọn àwòrán tó wà ní ojú ìwé 29 ] 
 Lónìí , ó dá àràádọ́ta ọ̀kẹ́ èèyàn lójú pé Ọlọ́run yóò ‘ ṣe ìdájọ́ òdodo ’ 
 ‘ Ẹ Kún Fún Ìdùnnú ’ 
 ‘ Ìwọ yóò ṣe àjọyọ̀ náà fún Jèhófà , kí ìwọ sì kún fún ìdùnnú . ’ — DIUTARÓNÓMÌ 16 : 15 . 
 ( a ) Àwọn ọ̀ràn wo ni Sátánì gbé dìde ? 
 ( b ) Àsọtẹ́lẹ̀ wo ni Jèhófà sọ lẹ́yìn tí Ádámù àti Éfà ṣọ̀tẹ̀ sí i ? 
 NÍGBÀ tí Sátánì mú kí Ádámù àti Éfà ṣọ̀tẹ̀ sí Ẹlẹ́dàá wọn , ọ̀ràn méjì kan tó ṣe pàtàkì ló tipa bẹ́ẹ̀ dá sílẹ̀ . 
 Èkíní , ó sọ pé Jèhófà kì í ṣe olóòótọ́ àti pé ọ̀nà tó ń gbà ṣàkóso kò tọ̀nà . 
 Èkejì , Sátánì dọ́gbọ́n sọ pé nítorí àǹfààní ti ara wọn làwọn èèyàn á ṣe máa sin Ọlọ́run . 
 Ó sọ èyí ní tààràtà nígbà ayé Jóòbù . 
 Àmọ́ Jèhófà yára wá nǹkan ṣe sí ọ̀ràn yìí . 
 Kódà , Ádámù àti Éfà kò tíì kúrò nínú ọgbà Édẹ́nì tí Jèhófà fi sàsọtẹ́lẹ̀ ọ̀nà tóun máa gbà yanjú àwọn ọ̀ràn náà . 
 Ó sàsọtẹ́lẹ̀ pé “ irú - ọmọ ” kan yóò wá , ẹni tó jẹ́ pé , lẹ́yìn tí Sátánì bá ti pa á ní gìgísẹ̀ , òun náà yóò wá pa Sátánì ní orí . — Jẹ́nẹ́sísì 3 : 15 . 
 Báwo ni Jèhófà ṣe mú kí ọ̀nà tó máa gbà mú àsọtẹ́lẹ̀ inú Jẹ́nẹ́sísì 3 : 15 ṣẹ túbọ̀ ṣe kedere sí i ? 
 Bí àkókò ti ń lọ , Jèhófà jẹ́ kí àsọtẹ́lẹ̀ yẹn túbọ̀ ṣe kedere , ó sì tipa bẹ́ẹ̀ fi hàn pé àsọtẹ́lẹ̀ náà yóò nímùúṣẹ dájúdájú nígbà tó bá tó àkókò . 
 Bí àpẹẹrẹ , Ọlọ́run sọ fún Ábúráhámù pé láti ara àwọn àtọmọdọ́mọ rẹ̀ ni “ irú - ọmọ ” náà yóò ti jáde wá . 
 Ọmọ ọmọ Ábúráhámù , ìyẹn Jékọ́bù , di bàbá fún ẹ̀yà Ísírẹ́lì méjìlá . 
 Lọ́dún 1513 ṣáájú Sànmánì Kristẹni , nígbà táwọn ẹ̀yà náà di orílẹ̀ - èdè kan , Jèhófà fún wọn láwọn òfin , àwọn òfin náà sì ní onírúurú àjọyọ̀ tí wọ́n á máa ṣe lọ́dọọdún nínú . 
 Àpọ́sítélì Pọ́ọ̀lù sọ pé àwọn àjọyọ̀ wọ̀nyẹn jẹ́ “ òjìji àwọn nǹkan tí ń bọ̀ . ” 
 Wọ́n ń ṣàpẹẹrẹ ọ̀nà tí Jèhófà yóò gbà mú ohun tó ní lọ́kàn nípa Irú - Ọmọ náà ṣẹ . 
 Àwọn àjọyọ̀ yìí máa ń múnú àwọn ọmọ Ísírẹ́lì dùn gan - an . 
 Gbígbé wọn yẹ̀ wò ní ṣókí yóò jẹ́ kí ìgbàgbọ́ wa túbọ̀ lágbára sí i pé àwọn ìlérí Jèhófà ṣeé gbára lé . 
 Irú - Ọmọ Náà Fara Hàn 
 Ta ni Irú - Ọmọ tí Ọlọ́run ṣèlérí , báwo sì ni Sátánì ṣe pa á ní gìgísẹ̀ ? 
 Lẹ́yìn ohun tó lé lẹ́gbẹ̀rún mẹ́rin ọdún tí Jèhófà ti sọ àsọtẹ́lẹ̀ yẹn , Irú - ọmọ tó ṣèlérí náà fara hàn . 
 Jésù sì ni irú - ọmọ ọ̀hún . 
 Ẹni pípé ni Jésù , ó sì jẹ́ olóòótọ́ títí dójú ikú , ó wá tipa bẹ́ẹ̀ fi hàn pé irọ́ pátápátá làwọn ẹ̀sùn tí Sátánì fi kan Ọlọ́run . 
 Yàtọ̀ síyẹn , níwọ̀n bí Jésù kò ti dẹ́ṣẹ̀ rárá , ikú rẹ̀ jẹ́ ẹbọ tó níye lórí gan - an . 
 Jésù tipasẹ̀ ikú rẹ̀ yìí ṣe ọ̀nà àbáyọ kúrò nínú ẹ̀ṣẹ̀ àti ikú fáwọn tó jẹ́ olóòótọ́ lára àwọn àtọmọdọ́mọ Ádámù àti Éfà . 
 Ikú Jésù lórí òpó igi ìdálóró ni pípa tí Sátánì pa Irú - Ọmọ tí Ọlọ́run ṣèlérí náà ní gìgísẹ̀ túmọ̀ sí . — Hébérù 9 : 11 - 14 . 
 Kí ló ṣàpẹẹrẹ ẹbọ Jésù ? 
 Jésù kú ní Nísàn 14 , ọdún 33 Sànmánì Kristẹni . 
 * Lórílẹ̀ - èdè Ísírẹ́lì , ọjọ́ àjọ̀dún Ìrékọjá ni Nísàn 14 jẹ́ , ọjọ́ ìdùnnú sì ni . 
 Ní àyájọ́ ọjọ́ yẹn lọ́dọọdún , àwọn ìdílé máa ń jẹun pa pọ̀ , oúnjẹ yìí sì máa ń ní ọ̀dọ́ àgùntàn tí kò lábàwọ́n nínú . 
 Èyí ń rán wọn létí ipa tí ẹ̀jẹ̀ ọ̀dọ́ àgùntàn kó nínú dídá àkọ́bí àwọn ọmọ Ísírẹ́lì sí nígbà tí áńgẹ́lì aṣekúpani pa àkọ́bí àwọn ará Íjíbítì ní Nísàn 14 ọdún 1513 ṣáájú Sànmánì Kristẹni . 
 Jésù ni ọ̀dọ́ àgùntàn Ìrékọjá náà dúró fún , ẹni tí àpọ́sítélì Pọ́ọ̀lù sọ nípa rẹ̀ pé : “ A ti fi Kristi ìrékọjá wa rúbọ . ” 
 Bíi ti ẹ̀jẹ̀ ọ̀dọ́ àgùntàn Ìrékọjá yẹn , ẹ̀jẹ̀ Jésù táwọn èèyàn ta sílẹ̀ jẹ́ kí ọ̀pọ̀lọpọ̀ èèyàn ní ìdáǹdè . — Jòhánù 3 : 16 , 36 . 
 ‘ Àkọ́so Nínú Àwọn Tó Ti Kú ’ 
 5 , 6 . ( a ) Ìgbà wo ni Ọlọ́run jí Jésù dìde , àjọyọ̀ wo ló sì ṣàpẹẹrẹ àjíǹde rẹ̀ yìí nínú Òfin Mósè ? 
 ( b ) Báwo ni àjíǹde Jésù ṣe jẹ́ kí Jẹ́nẹ́sísì 3 : 15 nímùúṣẹ ? 
 Lọ́jọ́ kẹta , Jésù jí dìde kó bàa lè gbé ìtóye ẹbọ rẹ̀ lọ fún Bàbá rẹ̀ . 
 Àjọyọ̀ mìíràn tún ṣàpẹẹrẹ àjíǹde rẹ̀ yìí . 
 Ọjọ́ kejì Nísàn 14 ni Àjọyọ̀ Àkàrà Aláìwú máa ń bẹ̀rẹ̀ . 
 Lọ́jọ́ kẹta , ìyẹn Nísàn 16 , àwọn ọmọ Ísírẹ́lì máa ń mú ìtí ọkà báálì tó jẹ́ àkọ́so wá fún àlùfáà , ìyẹn ìkórè tó kọ́kọ́ máa ń wáyé nílẹ̀ Ísírẹ́lì , kí àlùfáà lè fì í níwájú Jèhófà . 
 Ẹ ò rí i pé ó bá a mú gẹ́ẹ́ pé lọ́dún 33 Sànmánì Kristẹni , ní àyájọ́ Nísàn 16 yìí gan - an ni Jèhófà sọ gbogbo ìsapá Sátánì di asán , ìyẹn ìsapá rẹ̀ láti pa ẹni tó jẹ́ “ ẹlẹ́rìí aṣeégbíyèlé àti olóòótọ́ ” fún Ọlọ́run rẹ́ ráúráú ! 
 Ní Nísàn 16 , ọdún 33 Sànmánì Kristẹni , Jèhófà jí Jésù dìde nínú ikú , ó sì di ẹni ẹ̀mí tí kò lè kú mọ́ . — Ìṣípayá 3 : 14 ; 1 Pétérù 3 : 18 . 
 Jésù di “ àkọ́so nínú àwọn tí ó ti sùn nínú ikú . ” 
 Ó yàtọ̀ sáwọn tó ti jíǹde ṣáájú àkókò yẹn nítorí pé òun ò padà kú mọ́ ní tiẹ̀ . 
 Kàkà bẹ́ẹ̀ , ó gòkè re ọ̀run , sí ọwọ́ ọ̀tún Jèhófà , ó sì wà níbẹ̀ títí di ìgbà tí Jèhófà fi sọ ọ́ di Ọba ní ọ̀run . 
 Látìgbà tí Ọlọ́run ti fi Jésù jẹ Ọba ló ti wá lágbára láti pa ọ̀tá ńlá náà , Sátánì , ní orí títí ayérayé , yóò sì tún pa irú - ọmọ rẹ̀ run . — Ìṣípayá 11 : 15 , 18 ; 20 : 1 - 3 , 10 . 
 Àwọn Tó Tún Jẹ́ Ara Irú - Ọmọ Ábúráhámù 
 Kí ni Àjọyọ̀ Àwọn Ọ̀sẹ̀ ? 
 Jésù ni Irú - Ọmọ tí Ọlọ́run ṣèlérí lọ́gbà Édẹ́nì , òun sì lẹni tí Jèhófà máa lò láti “ fọ́ àwọn iṣẹ́ Èṣù túútúú . ” 
 Àmọ́ o , nígbà tí Jèhófà bá Ábúráhámù sọ̀rọ̀ , ó jẹ́ kó mọ̀ pé “ irú - ọmọ ” rẹ̀ yóò ju ẹyọ ẹnì kan ṣoṣo lọ . 
 Irú - ọmọ náà á dà “ bí àwọn ìràwọ̀ ojú ọ̀run àti bí àwọn egunrín iyanrìn tí ó wà ní etíkun . ” 
 Àjọyọ̀ mìíràn tó máa ń mú káwọn ọmọ Ísírẹ́lì kún fún ìdùnnú ló ṣàpẹẹrẹ bí àwọn tó tún jẹ́ ara “ irú - ọmọ ” náà yóò ṣe fara hàn . 
 Ní àádọ́ta ọjọ́ bẹ̀rẹ̀ láti Nísàn 16 , àwọn ọmọ Ísírẹ́lì máa ń ṣe Àjọyọ̀ Àwọn Ọ̀sẹ̀ . 
 Òfin tó dá lórí èyí sọ pé : “ Títí dé ọjọ́ tí ó tẹ̀ lé sábáàtì keje ni kí ẹ kà á , àádọ́ta ọjọ́ , kí ẹ sì mú ọrẹ ẹbọ ọkà tuntun wá fún Jèhófà . 
 Láti ibi gbígbé yín ni kí ẹ ti mú ìṣù búrẹ́dì méjì wá gẹ́gẹ́ bí ọrẹ ẹbọ fífì . 
 Ìdá méjì nínú mẹ́wàá òṣùwọ̀n eéfà ìyẹ̀fun kíkúnná ni kí wọ́n jẹ́ . 
 Kí a fi ìwúkàrà yan wọ́n , gẹ́gẹ́ bí àkọ́pọ́n èso fún Jèhófà . ” 
 * — Léfítíkù 23 : 16 , 17 , 20 . 
 Ìṣẹ̀lẹ̀ tó ṣàrà ọ̀tọ̀ wo ló wáyé ní Pẹ́ńtíkọ́sì ọdún 33 Sànmánì Kristẹni ? 
 Nígbà tí Jésù wà lórí ilẹ̀ ayé , Pẹ́ńtíkọ́sì ( tó wá látinú ọ̀rọ̀ Gíríìkì tó túmọ̀ sí “ àádọ́ta ” ) ni wọ́n mọ Àjọyọ̀ Àwọn Ọ̀sẹ̀ sí . 
 Ní Pẹ́ńtíkọ́sì ọdún 33 Sànmánì Kristẹni , Olórí Àlùfáà tó ga jù lọ , ìyẹn Jésù Kristi tí Ọlọ́run jí dìde , tú ẹ̀mí mímọ́ dà sórí ọgọ́fà ọmọ ẹ̀yìn tí wọ́n pé jọ ní Jerúsálẹ́mù . 
 Nípa báyìí , àwọn ọmọ ẹ̀yìn náà di ọmọ Ọlọ́run tá a fòróró yàn àti arákùnrin Jésù Kristi . 
 Wọ́n di orílẹ̀ - èdè tuntun , ìyẹn “ Ísírẹ́lì Ọlọ́run . ” 
 Láti ìwọ̀nba díẹ̀ tí wọ́n jẹ́ nígbà yẹn , orílẹ̀ - èdè náà yóò di ọ̀kẹ́ méje ó lé ẹgbàajì tó bá yá . — Ìṣípayá 7 : 1 - 4 . 
 9 , 10 . 
 Kí ló ń ṣàpẹẹrẹ ìjọ àwọn Kristẹni ẹni àmì òróró lákòókò àjọ̀dún Pẹ́ńtíkọ́sì ? 
 Ìṣù búrẹ́dì méjì tó ní ìwúkàrà nínú tí àlùfáà máa ń fì níwájú Jèhófà ní gbogbo ọjọ́ Pẹ́ńtíkọ́sì ṣàpẹẹrẹ ìjọ àwọn Kristẹni ẹni àmì òróró . 
 Bí ìṣù búrẹ́dì náà ṣe ní ìwúkàrà nínú fi hàn pé àwọn Kristẹni ẹni àmì òróró á ṣì ní ẹ̀ṣẹ̀ àjogúnbá tó dúró fún ìwúkàrà . 
 Síbẹ̀ , wọ́n lè gbàdúrà sí Jèhófà nítorí ìgbàgbọ́ wọn nínú ẹbọ tí Jésù fi ara rẹ̀ rú láti ṣe ìràpadà . 
 Kí nìdí tí ìṣù búrẹ́dì náà fi jẹ́ méjì ? 
 Ó ṣeé ṣe kí èyí máa tọ́ka sí jíjẹ́ tó jẹ́ pé àtinú àwùjọ méjì làwọn ọmọ Ọlọ́run tá a fẹ̀mí yàn yóò ti wá , ìyẹn látinú àwọn Júù àbínibí lákọ̀ọ́kọ́ , àti lẹ́yìn náà , látinú àwọn kèfèrí . — Gálátíà 3 : 26 - 29 ; Éfésù 2 : 13 - 18 . 
 Àkọ́so ìkórè àlìkámà ni wọ́n fi máa ń ṣe ìṣù búrẹ́dì méjì tí wọ́n fi ń rúbọ lọ́jọ́ Pẹ́ńtíkọ́sì . 
 Ó sì bá a mú pé Bíbélì pe àwọn Kristẹni tí Ọlọ́run fi ẹ̀mí bí yẹn ní “ àkọ́so kan nínú àwọn ẹ̀dá rẹ̀ . ” 
 Àwọn lẹni àkọ́kọ́ tí Ọlọ́run dárí ẹ̀ṣẹ̀ jì lórí ìpìlẹ̀ ẹ̀jẹ̀ Jésù táwọn èèyàn ta sílẹ̀ , èyí sì mú kó ṣeé ṣe fún wọn láti dẹni tí Ọlọ́run fún ní ìyè àìleèkú ní ọ̀run , níbi tí wọ́n á ti ṣàkóso pẹ̀lú Jésù nínú Ìjọba rẹ̀ . 
 Nítorí ipò wọn yìí , lọ́jọ́ kan láìpẹ́ , wọn yóò “ fi ọ̀pá irin ṣe olùṣọ́ àgùntàn àwọn [ orílẹ̀ - èdè ] ” wọ́n á sì rí i tí ‘ Sátánì dẹni tá a tẹ̀ rẹ́ lábẹ́ ẹsẹ̀ wọn . ’ 
 Àpọ́sítélì Jòhánù sọ pé : “ Àwọn wọ̀nyí ni àwọn tí ń tọ Ọ̀dọ́ Àgùntàn náà lẹ́yìn ṣáá níbikíbi tí ó bá ń lọ . 
 Àwọn wọ̀nyí ni a rà lára aráyé gẹ́gẹ́ bí àkọ́so fún Ọlọ́run àti fún Ọ̀dọ́ Àgùntàn náà . ” — Ìṣípayá 14 : 4 . 
 Ọjọ́ Kan Tó Jẹ́ Ká Mọ Ìjẹ́pàtàkì Ìdáǹdè 
 11 , 12 . ( a ) Kí ló máa ń ṣẹlẹ̀ ní Ọjọ́ Ètùtù ? 
 ( b ) Àǹfààní wo làwọn ọmọ Ísírẹ́lì ń rí látinú akọ màlúù àti ewúrẹ́ tí wọ́n fi ń rúbọ ? 
 Lọ́jọ́ kẹwàá oṣù Étánímù ( tó wá di Tíṣírì nígbà tó yá ) , * àwọn ọmọ Ísírẹ́lì máa ń ṣàjọyọ̀ kan tó ṣàpẹẹrẹ ọ̀nà tá a máa gbà lo àwọn àǹfààní tó wá látinú ẹbọ ìràpadà Jésù . 
 Ní ọjọ́ yẹn , gbogbo orílẹ̀ - èdè náà máa ń pàdé pọ̀ fún Ọjọ́ Ètùtù kí àlùfáà lè bá wọn ṣe àwọn ìrúbọ tó máa mú ẹ̀ṣẹ̀ wọn kúrò . — Léfítíkù 16 : 29 , 30 . 
 Ní Ọjọ́ Ètùtù , àlùfáà àgbà máa ń pa akọ ọmọ màlúù kan , yóò gbé ẹ̀jẹ̀ rẹ̀ wọ Ibi Mímọ́ Jù Lọ , yóò sì ta díẹ̀ lára ẹ̀jẹ̀ náà sílẹ̀ níwájú ìbòrí Àpótí nígbà méje . 
 Ó ń tipa bẹ́ẹ̀ ṣojú fáwọn ọmọ Ísírẹ́lì láti fi ẹ̀jẹ̀ náà rúbọ níwájú Jèhófà . 
 Ẹbọ yìí wà fún ẹ̀ṣẹ̀ àlùfáà àgbà àti tàwọn ará “ ilé rẹ̀ , ” àti tàwọn tó ń ṣe àlùfáà lábẹ́ rẹ̀ àti tàwọn ọmọ Léfì . 
 Lẹ́yìn èyí , àlùfáà àgbà yóò wá mú ewúrẹ́ méjì . 
 Yóò pa ọ̀kan gẹ́gẹ́ bí ìrúbọ fún ẹ̀ṣẹ̀ “ tí ó jẹ́ ti àwọn ènìyàn . ” 
 Ó tún máa ń ta díẹ̀ lára ẹ̀jẹ̀ ewúrẹ́ yìí sílẹ̀ níwájú ìbòrí Àpótí tó wà nínú Ibi Mímọ́ Jù Lọ . 
 Lẹ́yìn náà , àlùfáà àgbà yóò gbé ọwọ́ rẹ̀ sórí ewúrẹ́ kejì á sì jẹ́wọ́ ẹ̀ṣẹ̀ àwọn ọmọ Ísírẹ́lì . 
 Lẹ́yìn èyí , yóò sọ pé kí wọ́n mú ewúrẹ́ náà lọ sínú aginjù láti lè kó ẹ̀ṣẹ̀ orílẹ̀ - èdè náà lọ lọ́nà ìṣàpẹẹrẹ . — Léfítíkù 16 : 3 - 16 , 21 , 22 . 
 Báwo làwọn ohun tó ṣẹlẹ̀ ní Ọjọ́ Ètùtù ṣe ṣàpẹẹrẹ ipa tí Jésù kó ? 
 Gẹ́gẹ́ bí ohun táwọn nǹkan wọ̀nyí dúró fún , Olórí Àlùfáà tó ga jù lọ , ìyẹn Jésù , ń lo àǹfààní ẹ̀jẹ̀ òun fúnra rẹ̀ láti pèsè ìdáríjì ẹ̀ṣẹ̀ . 
 Lákọ̀ọ́kọ́ , àwọn tí àǹfààní ìtóye ẹ̀jẹ̀ rẹ̀ wà fún ni “ ilé ti ẹ̀mí , ” ìyẹn àwọn ọ̀kẹ́ méje ó lé ẹgbàajì tí wọ́n jẹ́ Kristẹni ẹni àmì òróró , èyí tó jẹ́ kí wọ́n lè dẹni tí Ọlọ́run kà sí olódodo tí wọ́n sì wà nípò mímọ́ lójú Jèhófà . 
 Ẹbọ tí àlùfáà fi màlúù rú yẹn ló ṣàpẹẹrẹ èyí . 
 Ọ̀nà wá tipa báyìí ṣí sílẹ̀ fún wọn láti gba ogún wọn ti ọ̀run . 
 Èkejì , gẹ́gẹ́ bí ewúrẹ́ tí àlùfáà fi rúbọ ti fi hàn , ẹ̀jẹ̀ Jésù tún ṣàǹfààní fún àràádọ́ta ọ̀kẹ́ àwọn èèyàn mìíràn tí wọ́n nígbàgbọ́ nínú Kristi . 
 Àwọn wọ̀nyí yóò gba iyè ayérayé lórí ilẹ̀ ayé níbí , ìyẹn ogún tí Ádámù àti Éfà gbé sọ nù . 
 Lórí ìpìlẹ̀ ẹ̀jẹ̀ rẹ̀ táwọn èèyàn ta sílẹ̀ , Jésù kó ẹ̀ṣẹ̀ aráyé lọ gẹ́gẹ́ bí ààyè ewúrẹ́ yẹn ṣe kó ẹ̀ṣẹ̀ àwọn ọmọ Ísírẹ́lì lọ sínú aginjù lọ́nà ìṣàpẹẹrẹ . — Aísáyà 53 : 4 , 5 . 
 Wọ́n Ń Yọ̀ Níwájú Jèhófà 
 14 , 15 . 
 Kí ló máa ń ṣẹlẹ̀ lákòókò Àjọyọ̀ Àtíbàbà , kí lèyí sì ń jẹ́ káwọn ọmọ Ísírẹ́lì rántí ? 
 Lẹ́yìn Ọjọ́ Ètùtù , àwọn ọmọ Ísírẹ́lì máa ń ṣe Àjọyọ̀ Àtíbàbà , èyí sì jẹ́ àjọyọ̀ tó máa ń múnú wọn dùn jù lọ láàárín ọdún . 
 Ọjọ́ kẹẹ̀ẹ́dógún sí ọjọ́ kọkànlélógún oṣù Étánímù ni àjọyọ̀ yìí máa ń wáyé , àpéjọ mímọ́ ni wọ́n sì máa ń fi kádìí rẹ̀ lọ́jọ́ kejìlélógún oṣù náà . 
 Òun ló ń fi hàn pé ìkórèwọlé ti wá sópin , ó sì jẹ́ àkókò ìdúpẹ́ fún ọ̀pọ̀ oore tí Ọlọ́run ṣe fún wọn . 
 Nípa bẹ́ẹ̀ , Jèhófà pàṣẹ fáwọn tó ń ṣe àjọyọ̀ yìí pé : “ Jèhófà Ọlọ́run rẹ yóò bù kún ọ nínú gbogbo èso rẹ àti nínú gbogbo iṣẹ́ ọwọ́ rẹ , kí ìwọ sì kún fún ìdùnnú . ” 
 Ó dájú pé àkókò ìdùnnú gbáà ni àkókò yẹn ní láti jẹ́ ! 
 Nígbà tí àjọyọ̀ náà bá ń lọ lọ́wọ́ , inú àtíbàbà làwọn ọmọ Ísírẹ́lì máa ń gbé fún ọjọ́ méje . 
 Èyí ń rán wọn létí pé ìgbà kan wà tí wọ́n gbé inú àgọ́ láginjù . 
 Àjọyọ̀ náà máa ń jẹ́ kí wọ́n ní ọ̀pọ̀ àǹfààní láti ronú jinlẹ̀ lórí ọ̀nà tí Jèhófà gbà fìfẹ́ bójú tó wọn gẹ́gẹ́ bí bàbá onífẹ̀ẹ́ . 
 Níwọ̀n bó sì ti jẹ́ pé àtolówó àti akúùṣẹ́ wọn ló jọ máa ń gbénú àwọn àtíbàbà tó rí bákan náà , èyí rán àwọn ọmọ Ísírẹ́lì létí pé , lákòókò àjọyọ̀ yìí , ẹnì kan kò ga ju ẹnì kan lọ . — Nehemáyà 8 : 14 - 16 . 
 Kí ni Àjọyọ̀ Àtíbàbà dúró fún ? 
 Àjọyọ̀ Àtíbàbà jẹ́ àjọyọ̀ ìkórè . 
 Ó jẹ́ ayẹyẹ ìkórèwọlé tó máa ń múnú àwọn ọmọ Ísírẹ́lì dùn gan - an , ó sì dúró fún kíkórè àwọn tó nígbàgbọ́ nínú Jésù Kristi wọlé , èyí tó jẹ́ ohun ìdùnnú gan - an . 
 Pẹ́ńtíkọ́sì ọdún 33 Sànmánì Kristẹni ni ìkórèwọlé yìí bẹ̀rẹ̀ , ìyẹn nígbà tí Ọlọ́run fàmì òróró yan ọgọ́fà àwọn ọmọ ẹ̀yìn , kí wọ́n lè di ara àwọn tó máa ṣe “ iṣẹ́ àlùfáà mímọ́ . ” 
 Bí àwọn ọmọ Ísírẹ́lì ṣe gbé inú àtíbàbà fún ọjọ́ díẹ̀ , àwọn ẹni àmì òróró mọ̀ pé “ olùgbé fún ìgbà díẹ̀ ” làwọ́n jẹ́ nínú ayé tí kò ṣèfẹ́ Ọlọ́run yìí . 
 Ọ̀run ni Ọlọ́run ṣèlérí fún wọn . 
 Kíkórè àwọn Kristẹni ẹni àmì òróró wọ̀nyí wọlé máa wá sópin ní “ àwọn ọjọ́ ìkẹyìn ” yìí , nígbà tí Ọlọ́run bá kó àwọn tó ṣẹ́ kù lára ọ̀kẹ́ méje ó lé ẹgbàajì jọ . — 2 Tímótì 3 : 1 . 
 17 , 18 . ( a ) Kí ló fi hàn pé yàtọ̀ sáwọn Kristẹni ẹni àmì òróró , àwọn mìíràn tún jàǹfààní látinú ẹbọ Jésù ? 
 ( b ) Lónìí , àwọn wo ló ń jàǹfààní látinú ìṣẹ̀lẹ̀ tí Àjọyọ̀ Àtíbàbà ṣàpẹẹrẹ rẹ̀ , ìgbà wo sì ni àjọyọ̀ tó kún fún ìdùnnú yìí yóò dé òpin rẹ̀ pátápátá ? 
 Ó yẹ ká mọ̀ pé lákòókò Àjọyọ̀ Àtíbàbà tí wọ́n ń ṣe láyé ọjọ́un yẹn , wọ́n máa ń fi àádọ́rin màlúù rúbọ . 
 Àádọ́rin dúró fún méje lọ́nà mẹ́wàá . 
 Nínú Bíbélì , méje dúró fún ìjẹ́pípé ti ọ̀run , mẹ́wàá sì dúró fún ìjẹ́pípé ti orí ilẹ̀ ayé . 
 Nítorí náà , ẹbọ tí Jésù fi ara rẹ̀ rú yóò ṣàǹfààní fáwọn tó jẹ́ olóòótọ́ látinú gbogbo àádọ́rin ìdílé aráyé tó ṣẹ̀ wá látọ̀dọ̀ Nóà . 
 Ohun tó ń ṣẹlẹ̀ lákòókò wa yìí sì bá èyí mu rẹ́gí . 
 Ìdí ni pé kíkórè àwọn èèyàn wọlé ti nasẹ̀ dé ọ̀dọ̀ onírúurú èèyàn látinú gbogbo orílẹ̀ - èdè , ìyẹn àwọn tó fi ìgbàgbọ́ hàn nínú Jésù tí wọ́n sì nírètí láti gbé nínú ayé tó máa di Párádísè . 
 Àpọ́sítélì Jòhánù rí kíkórè àwọn èèyàn wọlé tó ń wáyé lọ́jọ́ òní yìí nínú ìran . 
 Lákọ̀ọ́kọ́ , ó gbọ́ ìkéde kan pé a fi èdìdì di àwọn tó ṣẹ́ kù lára àwọn ọ̀kẹ́ méje ó lé ẹgbàajì . 
 Lẹ́yìn èyí ló wá rí “ ogunlọ́gọ̀ ńlá , tí ẹnì kankan kò lè kà , ” tí wọ́n dúró níwájú Jèhófà àti Jésù , “ imọ̀ ọ̀pẹ sì ń bẹ ní ọwọ́ wọn . ” 
 Àwọn wọ̀nyí jẹ́ “ àwọn tí ó jáde wá láti inú ìpọ́njú ńlá náà ” bọ́ sínú ayé tuntun . 
 Lákòókò yìí , olùgbé fúngbà díẹ̀ làwọn náà jẹ́ nínú ètò àwọn nǹkan tó máa tó wá sópin yìí , ọkàn wọn sì balẹ̀ bí wọ́n ti ń retí àkókò tí ‘ Ọ̀dọ́ Àgùntàn náà yóò máa ṣe olùṣọ́ àgùntàn wọn , tí yóò sì máa ṣamọ̀nà wọn lọ sí àwọn ìsun omi ìyè . ’ 
 Lákòókò yẹn , “ Ọlọ́run yóò . . . nu omijé gbogbo nù kúrò ní ojú wọn . ” 
 Ìgbà tí Ọlọ́run bá fún àwọn ogunlọ́gọ̀ ńlá àtàwọn òkú tó jẹ́ olóòótọ́ tó máa jí dìde ní ìyè àìnípẹ̀kun , lẹ́yìn Ẹgbẹ̀rún Ọdún Ìṣàkóso Kristi , ni ìṣẹ̀lẹ̀ tí Àjọyọ̀ Àtíbàbà ṣàpẹẹrẹ rẹ̀ yìí á dé òpin rẹ̀ pátápátá . — Ìṣípayá 20 : 5 . 
 Báwo la ṣe jàǹfààní látinú ṣíṣàgbéyẹ̀wò àwọn àjọyọ̀ tí wọ́n ń ṣe nílẹ̀ Ísírẹ́lì ? 
 Ó yẹ káwa náà “ kún fún ìdùnnú ” bá a ti ń ṣàṣàrò lórí ohun táwọn àjọyọ̀ wọ̀nyí táwọn Júù máa ń ṣe láyé ọjọ́un túmọ̀ sí . 
 Inú wa dùn gan - an pé Jèhófà jẹ́ ká mọ bí àsọtẹ́lẹ̀ tó sọ nígbà yẹn lọ́hùn - ún lọ́gbà Édẹ́nì ṣe máa nímùúṣẹ . 
 Inú wa sì tún ń dùn bá a ṣe ń rí i tí àsọtẹ́lẹ̀ náà ń nímùúṣẹ ní ṣíṣẹ̀ - n - tẹ̀ - lé . 
 Lónìí , a mọ̀ pé Irú - Ọmọ náà ti fara hàn àti pé ejò náà ti pa á ní gìgísẹ̀ . 
 Ní báyìí , ó ti di Ọba ní ọ̀run . 
 Bákan náà , èyí tó pọ̀ jù lára àwọn ọ̀kẹ́ méje ó lé ẹgbàajì ti fi hàn pé àwọn jẹ́ olóòótọ́ títí dójú ikú . 
 Kí ló wá kù ní ṣíṣe ? 
 Báwo ni mímú ìlérí yìí ṣẹ tán pátápátá ṣe máa yá tó ? 
 Èyí la máa jíròrò nínú àpilẹ̀kọ tó kàn . 
 [ Àwọ̀n Àlàyé ìsàlẹ̀ ìwé ] 
 Oṣù Nísàn máa ń bọ́ sínú oṣù March sí April lórí kàlẹ́ńdà tá à ń lò lóde òní . 
 Nígbà ẹbọ fífì tí wọ́n máa ń lo ìṣù búrẹ́dì méjì fún yìí , àlùfáà sábà máa ń kó àwọn búrẹ́dì náà sí àtẹ́lẹwọ́ rẹ̀ , á gbé ọwọ́ rẹ̀ sókè , á sì máa fi àwọn búrẹ́dì náà sọ́tùn - ún àti sósì . 
 Bó ṣe ń fi àwọn búrẹ́dì wọ̀nyí ń ṣàpẹẹrẹ fífún tí wọ́n fún Jèhófà láwọn ohun tí wọ́n fi rúbọ náà . — Wo ìwé Insight on the Scriptures , Ìdìpọ̀ Kejì , ojú ìwé 528 . 
 Àwa Ẹlẹ́rìí Jèhófà la tẹ̀ ẹ́ jáde . 
 Oṣù Étánímù máa ń bọ́ sínú oṣù September sí October lórí kàlẹ́ńdà tá à ń lò lóde òní . 
 Ǹjẹ́ O Lè Ṣàlàyé ? 
 • Kí ni ọ̀dọ́ àgùntàn Ìrékọjá ṣàpẹẹrẹ rẹ̀ ? 
 • Kíkórè àwọn wo wọlé ni Àjọyọ̀ Pẹ́ńtíkọ́sì ṣàpẹẹrẹ rẹ̀ ? 
 • Ní Ọjọ́ Ètùtù , àwọn ohun wo ló máa ń ṣẹlẹ̀ tó tọ́ka sí ọ̀nà tí ẹbọ ìràpadà Jésù gbà ṣàǹfààní ? 
 • Ọ̀nà wo ni Àjọyọ̀ Àtíbàbà gbà ṣàpẹẹrẹ kíkórè àwọn Kristẹni wọlé ? 
 [ Àtẹ Ìsọfúnnni tó wà ní ojú ìwé 22 , 23 ] 
 ( Láti rí bá a ṣe to ọ̀rọ̀ sójú ìwé , wo ìtẹ̀jáde náà gan - an ) 
 Ìṣẹ̀lẹ̀ : Ohun Tó Dúró Fún : 
 Ìrékọjá Nísàn 14 Àlùfáà pa ọ̀dọ́ Jésù fi ara rẹ̀ rúbọ 
 àgùntàn 
 Àjọyọ̀ Àwọn Nísàn15 Sábáàtì 
 Àkàrà Aláìwú 
 ( Nísàn15 sí 21 ) Nísàn16 Àlùfáà fi ọkà Jésù jíǹde 
 báálì rúbọ 
 ↑ 
 Àádọ́ta ọjọ́ 
 ↓ 
 Àjọyọ̀ Àwọn Àlùfáà fi ìṣù Jésù fi àwọn 
 Ọ̀sẹ̀ Sífánì 6 búrẹ́dì méjì arákùnrin rẹ̀ ẹni àmì 
 ( Pẹ́ńtíkọ́sì ) rúbọ òróró fún Jèhófà 
 Ọjọ́ Ètùtù Tíṣírì 10 Àlùfáà fi akọ Jésù gbé ìtóye ẹ̀jẹ̀ 
 màlúù kan àti rẹ̀ lọ síwájú Jèhófà 
 ewúrẹ́ méjì nítorí gbogbo aráyé 
 rúbọ̀ 
 Àjọyọ̀ Àtíbàbà Tíṣírì 15 Àwọn ọmọ Kíkó àwọn ẹni àmì 
 ( Ìkórèwọlé , sí 21 Ísírẹ́lì gbé òróró àtàwọn 
 Àgọ́ Ìjọsìn ) lábẹ́ àtíbàbà “ ogunlọ́gọ̀ ńlá ” jọ 
 ayọ̀tayọ̀ , ìkórè 
 mú inú wọn 
 dùn , àlùfáà fi 
 àádọ́rin akọ 
 màlúù rúbọ 
 [ Àwọn àwòrán tó wà ní ojú ìwé 21 ] 
 Bíi ti ẹ̀jẹ̀ ọ̀dọ́ àgùntàn Ìrékọjá , ẹ̀jẹ̀ Jésù táwọn èèyàn ta sílẹ̀ jẹ́ kí ọ̀pọ̀lọpọ̀ èèyàn rí ìgbàlà 
 [ Àwọn àwòrán tó wà ní ojú ìwé 22 ] 
 Àkọ́so ìkórè ọkà báálì tí wọ́n fi ń rúbọ ní Nísàn 16 ṣàpẹẹrẹ àjíńde Jésù 
 [ Àwọn àwòrán tó wà ní ojú ìwé 23 ] 
 Ìṣù búrẹ́dì méjì tí àlùfáà fi ń ṣèrúbọ lọ́jọ́ Pẹ́ńtíkọ́sì dúró fún ìjọ àwọn Kristẹni ẹni àmì òróró 
 [ Àwọn àwòrán tó wà ní ojú ìwé 24 ] 
 Àjọyọ̀ Àtíbàbà ṣàpẹẹrẹ kíkó àwọn ẹni àmì òróró àti “ ogunlọ́gọ̀ ńlá ” látinú gbogbo orílẹ̀ - èdè jọ , èyí tó ń múni kún fún ìdùnnú 
 “ Àjíǹde Èkíní ” Ti Ń lọ Lọ́wọ́ ! 
 “ Àwọn tí ó kú ní ìrẹ́pọ̀ pẹ̀lú Kristi ni yóò sì kọ́kọ́ dìde . ” — 1 TẸSALÓNÍKÀ 4 : 16 . 
 1 , 2 . ( a ) Ìrètí wo ló wà fáwọn tó ti kú ? 
 ( b ) Kí ló mú kó o gbà gbọ́ pé àjíǹde yóò ṣẹlẹ̀ ? 
 ( Wo àlàyé ìsàlẹ̀ ìwé . ) 
 “ ÀWỌN alààyè mọ̀ pé àwọn yóò kú . ” 
 Àtìgbà tí Ádámù ti ṣẹ̀ lọ̀rọ̀ yìí ti rí bẹ́ẹ̀ . 
 Gbogbo ẹni tí wọ́n ń bí látìgbà téèyàn ti wà lórí ilẹ̀ ayé ló mọ̀ pé òun máa kú lọ́jọ́ kan , èyí sì ti mú kí ọ̀pọ̀ èèyàn béèrè pé : ‘ Kí ló ń ṣẹlẹ̀ lẹ́yìn ikú ? 
 Kí ló ń ṣẹlẹ̀ sáwọn tó ti kú ? ’ 
 Bíbélì dáhùn pé : “ Ní ti àwọn òkú , wọn kò mọ nǹkan kan rárá . ” — Oníwàásù 9 : 5 . 
 Bó bá jẹ́ bẹ́ẹ̀ , ǹjẹ́ ìrètí kankan wà fáwọn tó ti kú ? 
 Bẹ́ẹ̀ ni , ìrètí wà . 
 Àní , kí ohun tí Ọlọ́run ní lọ́kàn láti ṣe fún aráyé tó lè nímùúṣẹ , ìrètí gbọ́dọ̀ wà fáwọn tó ti kú . 
 Ó ti pẹ́ gan - an táwọn ìránṣẹ́ Ọlọ́run tí wọ́n jẹ́ olóòótọ́ ti nígbàgbọ́ nínú ìlérí tí Jèhófà ṣe nípa Irú - Ọmọ kan tí yóò pa Sátánì run tí yóò sì mú gbogbo aburú tó fà kúrò . 
 Ọ̀pọ̀ jù lọ àwọn ìránṣẹ́ Ọlọ́run yìí ló ti kú . 
 Kí wọ́n tó lè rí ìmúṣẹ ìlérí yìí àtàwọn ìlérí mìíràn tí Jèhófà ṣe , ó di dandan kí Ọlọ́run jí wọn dìde . 
 Ǹjẹ́ irú nǹkan bẹ́ẹ̀ lè ṣeé ṣe ? 
 Bẹ́ẹ̀ ni , ó ṣeé ṣe . 
 Àpọ́sítélì Pọ́ọ̀lù sọ pé : “ Àjíǹde àwọn olódodo àti àwọn aláìṣòdodo yóò wà . ” 
 Nígbà kan , Pọ́ọ̀lù jí ọ̀dọ́mọkùnrin kan tórúkọ rẹ̀ ń jẹ́ Yútíkọ́sì dìde . 
 Láti àjà kẹta ilé kan ni ọmọkùnrin náà ti ṣubú lulẹ̀ tí wọ́n sì “ gbé e ní òkú . ” 
 Èyí ló kẹ́yìn lára àjíǹde mẹ́sàn - án tí àkọsílẹ̀ wọn wà nínú Bíbélì . — Ìṣe 20 : 7 - 12 . 
 * 
 Ọ̀nà wo ni ọ̀rọ̀ tí Jésù sọ nínú Jòhánù 5 : 28 , 29 ti gbà tù ọ́ nínú , kí sì nìdí ? 
 Àwọn àjíǹde mẹ́sàn - án yìí mú ká nígbàgbọ́ nínú ohun tí Pọ́ọ̀lù sọ . 
 Wọ́n jẹ́ kí ọkàn wa túbọ̀ balẹ̀ pé ìlérí tí Jésù ṣe yóò nímùúṣẹ , pé : “ Wákàtí náà ń bọ̀ , nínú èyí tí gbogbo àwọn tí wọ́n wà nínú ibojì ìrántí yóò gbọ́ ohùn [ Jésù ] , wọn yóò sì jáde wá . ” 
 Ọ̀rọ̀ yìí mà múnú wa dùn gan - an o ! 
 Ó sì tún jẹ́ ìtùnú fún ọ̀kẹ́ àìmọye èèyàn táwọn èèyàn wọn ti sùn nínú ikú ! 
 4 , 5 . 
 Àwọn àjíǹde wo ni Bíbélì sọ̀rọ̀ nípa wọn , èwo la sì máa jíròrò rẹ̀ nínú àpilẹ̀kọ yìí ? 
 Ọ̀pọ̀ jù lọ àwọn tó máa jí dìde yóò padà wá sórí ilẹ̀ ayé alálàáfíà lábẹ́ Ìjọba Ọlọ́run . 
 Àmọ́ , kí èyí tó rí bẹ́ẹ̀ , àwọn àjíǹde mìíràn ní láti ṣẹlẹ̀ . 
 Àkọ́kọ́ , Jésù Kristi ní láti jí dìde kó sì gbé ìtóye ẹbọ rẹ̀ lọ fún Ọlọ́run nítorí tiwa . 
 Jésù kú , ó sì jíǹde lọ́dún 33 Sànmánì Kristẹni . 
 Lẹ́yìn èyí , àwọn tó jẹ́ ara “ Ísírẹ́lì Ọlọ́run ” gbọ́dọ̀ dara pọ̀ mọ́ Olúwa Jésù Kristi nínú ògo ti ọ̀run , níbi tí wọn yóò ti “ máa wà pẹ̀lú Olúwa nígbà gbogbo . ” 
 Èyí ni Bíbélì pè ní “ àjíǹde àkọ́kọ́ ” tàbí “ àjíǹde èkíní . ” 
 Nígbà tí àjíǹde yìí bá parí ni àkókò á ṣẹ̀ṣẹ̀ wá tó láti jí ọ̀kẹ́ àìmọye èèyàn dìde sórí ilẹ̀ ayé , wọ́n á sì láǹfààní láti wà láàyè títí láé nínú Párádísè . 
 Nítorí náà , yálà ọ̀run ni ìrètí wa tàbí orí ilẹ̀ ayé , ó wù wá láti mọ̀ nípa “ àjíǹde èkíní . ” 
 Irú àjíǹde wo ni ? 
 Ìgbà wo ló sì máa ṣẹlẹ̀ ? 
 “ Irú Ara Wo Ni ? ” 
 6 , 7 . ( a ) Kí àwọn Kristẹni ẹni àmì òróró tó lè lọ sí ọ̀run , kí ló gbọ́dọ̀ ṣẹlẹ̀ ? 
 ( b ) Irú ara wo ni wọ́n máa ní nígbà tí Ọlọ́run bá jí wọn dìde ? 
 Nínú lẹ́tà àkọ́kọ́ tí Pọ́ọ̀lù kọ sáwọn ará Kọ́ríńtì , ó béèrè ìbéèrè kan nípa àjíǹde àkọ́kọ́ pé : “ Báwo ni a ó ṣe gbé àwọn òkú dìde ? 
 Bẹ́ẹ̀ ni , irú ara wo ni wọ́n ń gbé bọ̀ ? ” 
 Ó wá dáhùn ìbéèrè náà , ó ní : “ Ohun tí o gbìn ni a kò sọ di ààyè láìjẹ́ pé ó kọ́kọ́ kú . . . ṣùgbọ́n Ọlọ́run fún un ni ara gẹ́gẹ́ bí ó ti wù ú . . . 
 Ògo àwọn ara ti ọ̀run jẹ́ oríṣi kan , ti àwọn ara ti ilẹ̀ ayé sì jẹ́ oríṣi ọ̀tọ̀ . ” — 1 Kọ́ríńtì 15 : 35 - 40 . 
 Ọ̀rọ̀ tí Pọ́ọ̀lù sọ yìí fi hàn pé àwọn Kristẹni tí Ọlọ́run fi ẹ̀mí mímọ́ yàn gbọ́dọ̀ kú kí wọ́n tó lè gba èrè wọn ti ọ̀run . 
 Nígbà tí wọ́n bá kú , ara tí wọ́n ní lórí ilẹ̀ ayé á padà sí ekuru . 
 Nígbà tí àkókò bá tó lojú Ọlọ́run , yóò jí wọn dìde pẹ̀lú irú ara tó máa jẹ́ kí wọ́n lè gbé lọ́run . 
 Ọlọ́run yóò tún fún wọn ní àìleèkú . 
 Èyí kì í ṣe ohun kan tá a bí mọ́ wọn , bí ẹni pé Ọlọ́run ti fi ọkàn tí kì í kú sínú wọn gẹ́gẹ́ báwọn kan ṣe máa ń sọ . 
 Pọ́ọ̀lù sọ pé : “ Èyí tí ó jẹ́ kíkú yìí gbọ́dọ̀ gbé àìkú wọ̀ . ” 
 Ẹ̀bùn látọ̀dọ̀ Ọlọ́run ni àìleèkú jẹ́ , èyí táwọn tó nípìn - ín nínú àjíǹde àkọ́kọ́ yóò ‘ gbé wọ̀ . ’ — 1 Kọ́ríńtì 15 : 50 , 53 ; Jẹ́nẹ́sísì 2 : 7 ; 2 Kọ́ríńtì 5 : 1 , 2 , 8 . 
 Báwo la ṣe mọ̀ pé Ọlọ́run kò yan àwọn ọ̀kẹ́ méje ó lé ẹgbàajì látinú onírúurú ẹ̀sìn ? 
 Kìkì àwọn ọ̀kẹ́ méje ó lé ẹgbàajì nìkan ni àjíǹde èkíní wà fún . 
 Pẹ́ńtíkọ́sì ọdún 33 , Sànmánì Kristẹni ni Jèhófà bẹ̀rẹ̀ sí í yàn wọ́n , ìyẹn kété lẹ́yìn tó jí Jésù dìde . 
 Gbogbo wọn ní “ orúkọ [ Jésù ] àti orúkọ Baba rẹ̀ tí a kọ sí iwájú orí wọn . ” 
 Nítorí náà , Ọlọ́run kò yàn wọ́n látinú onírúurú ẹ̀sìn . 
 Kristẹni ni gbogbo wọn , tayọ̀tayọ̀ ni wọ́n sì fi ń jẹ́ orúkọ Baba , ìyẹn Jèhófà . 
 Nígbà tí wọ́n bá jíǹde , Jèhófà yóò fún wọn ní iṣẹ́ lọ́run . 
 Bí wọ́n ti ń fojú sọ́nà de ìgbà tí wọ́n á máa sin Ọlọ́run lọ́dọ̀ rẹ̀ gan - an lọ́run jẹ́ ohun tó ń mú wọn láyọ̀ gan - an . 
 Ǹjẹ́ Àjíǹde Èkíní Ti Ń Lọ Lọ́wọ́ ? 
 Báwo ni Ìṣípayá 12 : 7 àti 17 : 14 ṣe ràn wá lọ́wọ́ láti fojú bu ìgbà tí àjíǹde èkíní bẹ̀rẹ̀ ? 
 Ìgbà wo ni àjíǹde èkíní máa ṣẹlẹ̀ ? 
 Ẹ̀rí tó ṣe kedere gan - an wà pé ó ti ń lọ lọ́wọ́ báyìí . 
 Bí àpẹẹrẹ , fi orí méjì nínú ìwé Ìṣípayá wéra . 
 Àkọ́kọ́ , wo Ìṣípayá orí 12 . 
 A kà níbẹ̀ pé Jésù Kristi tí Ọlọ́run ṣẹ̀ṣẹ̀ fi jọba , pa pọ̀ pẹ̀lú àwọn áńgẹ́lì rẹ̀ mímọ́ , bá Sátánì àtàwọn ẹ̀mí èṣù rẹ̀ jagun . 
 Gẹ́gẹ́ bí ìwé ìròyìn yìí ti sábà máa ń fi hàn , ogun yìí ṣẹlẹ̀ ní ọ̀run lọ́dún 1914 . 
 * Àmọ́ , kíyè sí i pé , ẹsẹ Bíbélì yìí kò sọ pé ẹnì kankan lára àwọn ọmọlẹ́yìn Kristi tí wọ́n jẹ́ ẹni àmì òróró wà pẹ̀lú Jésù nínú ogun yẹn . 
 Wàyí o , wo orí 17 ìwé Ìṣípayá . 
 Níbẹ̀ , a kà pé lẹ́yìn ìparun “ Bábílónì Ńlá , ” Ọ̀dọ́ Àgùntàn náà yóò ṣẹ́gun àwọn orílẹ̀ - èdè . 
 Lẹ́yìn náà , ó wá fi kún un pé : “ Àwọn tí a pè , tí a yàn , tí wọ́n sì jẹ́ olùṣòtítọ́ pẹ̀lú rẹ̀ yóò ṣe bẹ́ẹ̀ . ” 
 “ Àwọn tí a pè , tí a yàn , tí wọ́n sì jẹ́ olùṣòtítọ́ ” yìí ti ní láti jí dìde bí wọ́n yóò bá wà pẹ̀lú Jésù láti lè ṣẹ́gun ayé Sátánì pátápátá . 
 Nígbà náà , ó bọ́gbọ́n mu láti sọ pé àwọn ẹni àmì òróró tí wọ́n kú kí ogun Amágẹ́dọ́nì tó bẹ̀rẹ̀ ti ń jí dìde láti àárín ọdún 1914 sí ìgbà Amágẹ́dọ́nì . 
 10 , 11 . ( a ) Àwọn wo làwọn alàgbà mẹ́rìnlélógún , kí sì ni ọ̀kan lára wọn ṣí payá fún Jòhánù ? 
 ( b ) Kí la lè fà yọ látinú èyí ? 
 Ǹjẹ́ a lè sọ àkókò pàtó tí àjíǹde èkíní bẹ̀rẹ̀ ? 
 A rí ohun kan tó lè ràn wá lọ́wọ́ gan - an nínú Ìṣípayá 7 : 9 - 15 , níbi tí àpọ́sítélì Jòhánù ti sọ ìran tó rí nípa “ ogunlọ́gọ̀ ńlá , tí ẹnì kankan kò lè kà . ” 
 Ọ̀kan lára àwọn alàgbà mẹ́rìnlélógún ló jẹ́ kí Jòhánù mọ irú ẹni táwọn ogunlọ́gọ̀ ńlá náà jẹ́ . 
 Àwọn ọ̀kẹ́ méje ó lé ẹgbàajì tó jẹ́ àjùmọ̀jogún pẹ̀lú Kristi nínú ògo wọn lọ́run ni àwọn alàgbà wọ̀nyí sì dúró fún . 
 * Ìrètí ti ọ̀run ni Jòhánù fúnra rẹ̀ ní , àmọ́ níwọ̀n ìgbà tó ṣì jẹ́ èèyàn lórí ilẹ̀ ayé nígbà tí alàgbà náà bá a sọ̀rọ̀ , Jòhánù ti ní láti ṣàpẹẹrẹ àwọn ẹni àmì òróró lórí ilẹ̀ ayé tí wọn ò tíì gba èrè wọn ti ọ̀run . 
 Nítorí náà , kí la lè fà yọ nínú bó ṣe jẹ́ pé ọ̀kan lára àwọn alàgbà mẹ́rìnlélógún náà ló sọ ẹni tí ogunlọ́gọ̀ ńlá jẹ́ fún Jòhánù ? 
 Ó dà bí ẹni pé ó ṣeé ṣe káwọn tó ti jíǹde lára àwùjọ àwọn alàgbà mẹ́rìnlélógún náà máa kópa nínú sísọ àwọn ohun tí Ọlọ́run fẹ́ kí aráyé mọ̀ fún àwọn èèyàn lọ́jọ́ òní . 
 Kí nìdí tí kókó yìí fi ṣe pàtàkì ? 
 Ìdí ni pé , ọdún 1935 ni Ọlọ́run fi ẹni táwọn ogunlọ́gọ̀ ńlá jẹ́ han àwọn ìránṣẹ́ rẹ̀ ẹni àmì òróró lórí ilẹ̀ ayé . 
 Bó bá jẹ́ pé ọ̀kan lára àwọn alàgbà mẹ́rìnlélógún náà ni Ọlọ́run lò láti sọ kókó pàtàkì yìí di mímọ̀ , ẹni náà ti ní láti jíǹde sí ọ̀run , ó pẹ́ tán , ní ọdún 1935 . 
 Èyí á sì fi hàn pé àjíǹde èkíní bẹ̀rẹ̀ ní àkókò kan láàárín ọdún 1914 sí 1935 . 
 Ǹjẹ́ a lè sọ pé ìgbà báyìí gan - an ló jẹ́ ? 
 Ṣàlàyé ìdí tá a fi lè sọ pé ó ṣeé ṣe kó jẹ́ ìgbà ìrúwé ọdún 1918 ni àjíǹde èkíní bẹ̀rẹ̀ . 
 Níbi tá a ṣàlàyé dé yìí , tá a bá gbé ohun kan tó fara jọ kókó yìí yẹ̀ wò nínú Bíbélì , èyí lè ṣèrànwọ́ . 
 Nígbà ìwọ́wé ọdún 29 Sànmánì Kristẹni , Ọlọ́run fàmì òróró yan Jésù Kristi gẹ́gẹ́ bí ẹni tó máa jẹ́ Ọba fún Ìjọba Ọlọ́run lọ́jọ́ iwájú . 
 Ọdún mẹ́ta àtààbọ̀ lẹ́yìn náà , ìyẹn nígbà ìrúwé ọdún 33 Sànmánì Kristẹni , Ọlọ́run jí Jésù dìde ní ẹni ẹ̀mí tó lágbára gan - an . 
 Ǹjẹ́ a wá lè sọ pé níwọ̀n ìgbà tí Ọlọ́run ti fi Jésù jọba nígbà ìwọ́wé ọdún 1914 , àjíǹde àwọn olóòótọ́ ọmọ ẹ̀yìn rẹ̀ tí wọ́n jẹ́ ẹni àmì òróró bẹ̀rẹ̀ lọ́dún mẹ́ta àtààbọ̀ lẹ́yìn náà , ìyẹn nígbà ìrúwé ọdún 1918 ? 
 Èyí ṣeé ṣe dáadáa . 
 Bó tilẹ̀ jẹ́ pé a ò lè rí i ní tààràtà nínú Bíbélì , síbẹ̀ àlàyé yìí bá àwọn ẹsẹ Ìwé Mímọ́ mìíràn mu , tó fi hàn pé kété lẹ́yìn tí wíwàníhìn - ín Kristi bẹ̀rẹ̀ ni àjíǹde èkíní bẹ̀rẹ̀ . 
 Báwo ni 1 Tẹsalóníkà 4 : 15 - 17 ṣe fi hàn pé ó ṣeé ṣe kó jẹ́ ìbẹ̀rẹ̀ ìgbà wíwàníhìn - ín Kristi ni àjíǹde èkíní bẹ̀rẹ̀ ? 
 Bí àpẹẹrẹ , Pọ́ọ̀lù kọ̀wé pé : “ Àwa alààyè tí a kù nílẹ̀ di ìgbà wíwàníhìn - ín Olúwa [ kì í ṣe , ìparí ìgbà wíwàníhìn - ín Olúwa ] kì yóò ṣáájú àwọn tí ó ti sùn nínú ikú lọ́nàkọnà ; nítorí Olúwa fúnra rẹ̀ yóò sọ̀ kalẹ̀ láti ọ̀run wá pẹ̀lú ìpè àṣẹ , pẹ̀lú ohùn olú - áńgẹ́lì àti pẹ̀lú kàkàkí Ọlọ́run , àwọn tí ó kú ní ìrẹ́pọ̀ pẹ̀lú Kristi ni yóò sì kọ́kọ́ dìde . 
 Lẹ́yìn náà , àwa alààyè tí a kù nílẹ̀ , pa pọ̀ pẹ̀lú wọn , ni a ó gbà lọ dájúdájú nínú àwọsánmà láti pàdé Olúwa nínú afẹ́fẹ́ ; a ó sì tipa báyìí máa wà pẹ̀lú Olúwa nígbà gbogbo . ” 
 Nítorí náà , àwọn Kristẹni ẹni àmì òróró tí wọ́n ti kú kí wíwàníhìn - ín Kristi tó bẹ̀rẹ̀ yóò jíǹde sí ìwàláàyè ti ọ̀run ṣáájú àwọn tó wà láàyè nígbà wíwàníhìn - ín Kristi . 
 Èyí túmọ̀ sí pé , ó ti ní láti jẹ́ ìbẹ̀rẹ̀ wíwàníhìn - ín Kristi ni àjíǹde èkíní bẹ̀rẹ̀ tó sì ń bá a nìṣó “ nígbà wíwàníhìn - ín rẹ̀ . ” 
 Dípò kí àjíǹde èkíní ṣẹlẹ̀ lẹ́ẹ̀kan náà , sáà àkókò kan ló fi ṣẹlẹ̀ . 
 ‘ A Fi Aṣọ Funfun Kan fún Ọ̀kọ̀ọ̀kan Wọn ’ 
 ( a ) Ìgbà wo làwọn ìran tó wà nínú Ìṣípayá orí 6 nímùúṣẹ ? 
 ( b ) Ìran wo ló wà nínú Ìṣípayá 6 : 9 ? 
 Tún wo ẹ̀rí tó wà nínú Ìṣípayá orí 6 . 
 Níbẹ̀ , a rí Jésù tó ń gẹṣin lọ gẹ́gẹ́ bí Ọba tó ń ṣẹ́gun . 
 Àwọn orílẹ̀ - èdè ń bára wọn jagun lọ́nà tá ò rírú rẹ̀ rí . 
 Ìyàn ń mú káàkiri . 
 Àwọn àjàkálẹ̀ àrùn tó ń gbẹ̀mí èèyàn ń fojú aráyé rí màbo . 
 Gbogbo àwọn ìṣẹ̀lẹ̀ tí Bíbélì sàsọtẹ́lẹ̀ wọn yìí bá ipò tí ayé wà látọdún 1914 mu rẹ́gí . 
 Àmọ́ ohun mìíràn tún ń ṣẹlẹ̀ . 
 Ọkàn wa lọ síbi pẹpẹ ìrúbọ kan . 
 Ìwé ìṣípayá sọ pé : “ Ọkàn àwọn tí a fikú pa nítorí ọ̀rọ̀ Ọlọ́run àti nítorí iṣẹ́ ìjẹ́rìí tí wọ́n ti máa ń ṣe ” wà níbi ìsàlẹ̀ pẹpẹ náà . 
 Níwọ̀n bí “ ọkàn [ tàbí , ìwàláàyè ] ara [ ti ] ń bẹ nínú ẹ̀jẹ̀ , ” nǹkan tí ohun tó wà níbi ìsàlẹ̀ pẹpẹ yìí dúró fún ni ẹ̀jẹ̀ àwọn olóòótọ́ ìránṣẹ́ Jésù táwọn èèyàn ti pa nítorí pé wọ́n fi ìgboyà àti ìtara wàásù . — Léfítíkù 17 : 11 . 
 15 , 16 . 
 Ṣàlàyé ìdí tí ọ̀rọ̀ tó wà nínú Ìṣípayá 6 : 10 , 11 fi tọ́ka sí àjíǹde èkíní . 
 Bíi ti ẹ̀jẹ̀ Ébẹ́lì olóòótọ́ , ẹ̀jẹ̀ àwọn Kristẹni tí wọ́n kú nítorí ìgbàgbọ́ wọn yìí ń kígbe fún ìdájọ́ òdodo . 
 “ Wọ́n . . . ké pẹ̀lú ohùn rara , pé : ‘ Títí di ìgbà wo , Olúwa Ọba Aláṣẹ mímọ́ àti olóòótọ́ , ni ìwọ ń fà sẹ́yìn kúrò nínú ṣíṣèdájọ́ àti gbígbẹ̀san ẹ̀jẹ̀ wa lára àwọn tí ń gbé lórí ilẹ̀ ayé ? ’ ” 
 Kí ló wá ṣẹlẹ̀ lẹ́yìn náà ? 
 “ A . . . fi aṣọ funfun kan fún ọ̀kọ̀ọ̀kan wọn ; a sì sọ fún wọn pé kí wọ́n sinmi fún ìgbà díẹ̀ sí i , títí iye àwọn ẹrú ẹlẹgbẹ́ wọn àti àwọn arákùnrin wọn pẹ̀lú tí a máa tó pa bí a ti pa àwọn náà yóò fi pé . ” — Ìṣípayá 6 : 10 , 11 . 
 Ṣé àwọn ọ̀gbàrá ẹ̀jẹ̀ tó wà níbi ìsàlẹ̀ pẹpẹ náà la fi àwọn aṣọ funfun wọ̀nyí fún ? 
 Rárá o ! 
 Àwọn èèyàn tí wọ́n ta ẹ̀jẹ̀ wọn sílẹ̀ lọ́nà ìṣàpẹẹrẹ lórí pẹpẹ la fi àwọn aṣọ náà fún . 
 Nítorí orúkọ Jésù ni wọ́n ṣe fi ìgbésí ayé wọn rúbọ , wọ́n sì wá jí dìde báyìí gẹ́gẹ́ bí ẹni ẹ̀mí . 
 Báwo la ṣe mọ̀ bẹ́ẹ̀ ? 
 Níbẹ̀rẹ̀ ìwé Ìṣípayá , a kà pé : “ Ẹni tí ó bá ṣẹ́gun ni a ó fi ẹ̀wù àwọ̀lékè funfun ṣe ní ọ̀ṣọ́ báyìí ; dájúdájú , èmi kì yóò pa orúkọ rẹ̀ rẹ́ lọ́nàkọnà kúrò nínú ìwé ìyè . ” 
 Tún rántí pé àwọn alàgbà mẹ́rìnlélógún náà “ wọ ẹ̀wù àwọ̀lékè funfun , . . . adé wúrà sì ń bẹ ní orí wọn . ” 
 Nítorí náà , lẹ́yìn tí ogun , ìyàn , àti àjàkálẹ̀ àrùn bẹ̀rẹ̀ sí í ba ilẹ̀ ayé jẹ́ ni àjíǹde àwọn tó ti kú lára àwọn ọ̀kẹ́ méje ó lé ẹgbàajì bẹ̀rẹ̀ , ìyẹn àwọn tí ẹ̀jẹ̀ tó wà níbi ìsàlẹ̀ pẹpẹ dúró fún , a sì fi aṣọ funfun tó jẹ́ ìṣàpẹẹrẹ wọ̀ wọ́n . 
 Ọ̀nà wo làwọn tó gba aṣọ funfun fi gbọ́dọ̀ “ sinmi ” ? 
 Àwọn tó ṣẹ̀ṣẹ̀ jí dìde yẹn gbọ́dọ̀ “ sinmi . ” 
 Wọ́n gbọ́dọ̀ fi sùúrù dúró de ọjọ́ ẹ̀san Ọlọ́run . 
 “ Àwọn ẹrú ẹlẹgbẹ́ wọn , ” ìyẹn àwọn Kristẹni ẹni àmì òróró tí wọ́n ṣì wà lórí ilẹ̀ ayé , ṣì ní láti fi hàn pé àwọn jẹ́ olóòótọ́ lábẹ́ àdánwò . 
 Ìgbà tí àkókò ìdájọ́ Ọlọ́run bá dé ni ‘ ìsinmi ’ náà yóò dópin . 
 Lákòókò náà , àwọn tó ti jí dìde yẹn yóò dára pọ̀ mọ́ Jésù Kristi Olúwa láti pa àwọn ẹni ibi run , títí kan àwọn tó ta ẹ̀jẹ̀ àwọn Kristẹni aláìṣẹ̀ náà sílẹ̀ . — 2 Tẹsalóníkà 1 : 7 - 10 . 
 Bó Ṣe Kàn Wá 
 18 , 19 . ( a ) Àwọn ìdí wo la fi lè sọ pé àjíǹde èkíní ti ń lọ lọ́wọ́ báyìí ? 
 ( b ) Kí ni èrò rẹ lórí òye tó o ní nípa àjíǹdé èkíní yìí ? 
 Ọ̀rọ̀ Ọlọ́run kò sọ ọjọ́ náà pàtó tí àjíǹde èkíní bẹ̀rẹ̀ , àmọ́ ó jẹ́ ká mọ̀ pé àárín sáà àkókò kan ni , ìyẹn nígbà wíwàníhìn - ín Kristi . 
 Àwọn tó kọ́kọ́ jí dìde làwọn Kristẹni ẹni àmì òróró tí wọ́n kú kí wíwàníhìn - ín Kristi tó bẹ̀rẹ̀ . 
 Bí wíwàníhìn - ín Kristi ti ń bá a nìṣó , àwọn Kristẹni ẹni àmì òróró tó jẹ́ olóòótọ́ títí tí wọ́n fi parí iṣẹ́ wọn lórí ilẹ̀ ayé yóò dẹni tí a yí padà “ ní ìṣẹ́jú kan , ní ìpajúpẹ́ ” sí ẹ̀dá ẹ̀mí tó lágbára gan - an . 
 Ǹjẹ́ gbogbo àwọn ẹni àmì òróró ni yóò gba èrè wọn ti ọ̀run kí ogun Amágẹ́dọ́nì tó jà ? 
 A kò mọ̀ . 
 Àmọ́ o , a mọ̀ pé tí àkókò bá tó lójú Ọlọ́run , gbogbo àwọn ọ̀kẹ́ méje ó lé ẹgbàajì ni yóò dúró lórí Òkè Síónì ti ọ̀run . 
 A tún mọ̀ pé èyí tó pọ̀ jù lára àwọn ọ̀kẹ́ méje ó lé ẹgbàajì ti wà pẹ̀lú Kristi báyìí . 
 Ìwọ̀nba díẹ̀ péré lára wọn ló ṣẹ́ kù lórí ilẹ̀ ayé . 
 Ẹ̀rí ńlá mà lèyí jẹ́ o pé àkókò tí Ọlọ́run máa mú ìdájọ́ rẹ̀ wá ti ń sún mọ́lé gan - an ! 
 Láìpẹ́ , gbogbo ètò Sátánì pátá yóò di èyí tí a pa run . 
 Sátánì fúnra rẹ yóò dẹni tá a jù sínú ọ̀gbun àìnísàlẹ̀ . 
 Lẹ́yìn náà , àjíǹde gbogbo gbòò á lè wá bẹ̀rẹ̀ , àwọn tó jẹ́ olóòótọ́ á sì lè di ẹni pípé gẹ́gẹ́ bí Ádámù ṣe jẹ́ ẹni pípé kó tó pàdánù àǹfààní náà , èyí á sì jẹ́ lọ́lá ẹbọ ìràpadà Jésù . 
 Àsọtẹ́lẹ̀ Jèhófà tó wà nínú Jẹ́nẹ́sísì 3 : 15 ń nímùúṣẹ lọ́nà àgbàyanu . 
 Ẹ ò rí i pé àǹfààní ńlá ló jẹ́ fún wa pé a wà láàyè nírú àkókò yìí ! 
 [ Àwọ̀n Àlàyé ìsàlẹ̀ ìwé ] 
 Bó o bá fẹ́ mọ̀ nípa àwọn àjíǹde mẹ́jọ tó kù , wo 1 Àwọn Ọba 17 : 21 - 23 ; 2 Àwọn Ọba 4 : 32 - 37 ; 13 : 21 ; Máàkù 5 : 35 , 41 - 43 ; Lúùkù 7 : 11 - 17 ; 24 : 34 ; Jòhánù 11 : 43 - 45 ; Ìṣe 9 : 36 - 42 . 
 Tó o bá fẹ́ rí ẹ̀rí Ìwé Mímọ́ tó fi hàn pé wíwàníhìn - ín Kristi bẹ̀rẹ̀ lọ́dún 1914 , wo ìwé Kí Ni Bíbélì Fi Kọ́ni Gan - an ? 
 ojú ìwé 215 sí 218 . 
 Àwa Ẹlẹ́rìí Jèhófà la tẹ̀ ẹ́ jáde . 
 Bó o bá fẹ́ àlàyé lórí bá a ṣe mọ̀ pé àwọn Kristẹni ẹni àmì òróró nínú ipò wọn lọ́run làwọn alàgbà náà dúró fún , wo ìwé Ìṣípayá — Ìparí Rẹ̀ Ológo Kù sí Dẹ̀dẹ̀ ! 
 ojú ìwé 77 . 
 Àwa Ẹlẹ́rìí Jèhófà la tẹ̀ ẹ́ jáde . 
 Ǹjẹ́ O Lè Ṣàlàyé ? 
 Báwo làwọn ẹsẹ Ìwé Mímọ́ wọ̀nyí ṣe ràn wá lọ́wọ́ láti mọ àkókò “ àjíǹde èkíní ” ? 
 • Ìṣípayá 12 : 7 ; 17 : 14 
 • Ìṣípayá 7 : 13 , 14 
 • 1 Kọ́ríńtì 15 : 23 ; 1 Tẹsalóníkà 4 : 15 - 17 . 
 • Ìṣípayá 6 : 2 , 9 - 11 . 
 [ Àwọn àwòrán tó wà ní ojú ìwé 26 ] 
 Àwọn àjíǹde wo ló ṣẹlẹ̀ kó tó di pé aráyé lápapọ̀ á jíǹde ? 
 [ Àwòrán tó wà ní ojú ìwé 29 ] 
 Ọ̀nà wo la gbà fún àwọn kan tí wọ́n sùn nínú ikú ní aṣọ funfun ? 
 Máa Kọ́ Àwọn Èèyàn Lóhun Tí Bíbélì Fi Kọ́ni Gan - an 
 ‘ Ẹ máa sọ àwọn ènìyàn gbogbo orílẹ̀ - èdè di ọmọ ẹ̀yìn , ẹ máa kọ́ wọn . ’ — MÁTÍÙ 28 : 19 , 20 . 
 Báwo ni Bíbélì ṣe pọ̀ tó láyé ? 
 BÍBÉLÌ , Ọ̀rọ̀ Jèhófà jẹ́ ọ̀kan lára àwọn ìwé tó pẹ́ jù lọ táwọn èèyàn ní lọ́wọ́ jù jákèjádò ayé . 
 Ó kéré tán , wọ́n ti túmọ̀ apá kan rẹ̀ sí èdè tó lé ní ẹgbẹ̀rún méjì ó lé ọgọ́rùn - ún mẹ́ta [ 2,300 ] . 
 Tá a bá dá àwọn èèyàn tó ń gbé láyé yìí sọ́nà mẹ́wàá , ó lé ní mẹ́sàn - án lára wọn tó ní Bíbélì lédè ìbílẹ̀ wọn . 
 2 , 3 . ( a ) Kí nìdí táwọn èèyàn ò fi mọ ohun tí Bíbélì fi kọ́ni gan - an ? 
 ( b ) Àwọn ìbéèrè wo la máa gbé yẹ̀ wò ? 
 Àràádọ́ta ọ̀kẹ́ èèyàn ló ń ka Bíbélì lójoojúmọ́ . 
 Àwọn kan tiẹ̀ ti kà á tán láìmọye ìgbà . 
 Ọ̀pọ̀ àwọn oníṣọ́ọ̀ṣì lóríṣiríṣi ló máa ń sọ pé inú Bíbélì làwọn ti rí ẹ̀kọ́ táwọn fi ń kọ́ni . 
 Síbẹ̀ , èrò wọn nípa ohun tí Bíbélì fi kọ́ni ò bára mu . 
 Pabanbarì ibẹ̀ tiẹ̀ tún ni pé , èrò àwọn tó ń lọ sí ṣọ́ọ̀ṣì kan náà máa ń yàtọ̀ síra gan - an nípa ohun tí Bíbélì fi kọ́ni . 
 Àwọn kan wà tó jẹ́ pé ohun tí kì í ṣòótọ́ ni wọ́n gbà gbọ́ nípa Bíbélì , ọ̀dọ̀ ẹni tó ti wá àti bó ṣe wúlò tó . 
 Ọ̀pọ̀ ló sì kà á sí ìwé mímọ́ táwọn èèyàn kàn ń lò láti fi búra nígbà tí wọ́n bá fẹ́ jẹ́jọ́ tàbí tí wọ́n fẹ́ jẹ́rìí sọ́rọ̀ nílé ẹjọ́ . 
 Ká sòótọ́ , ọ̀rọ̀ Ọlọ́run tó jẹ́ ọ̀rọ̀ tó lágbára tàbí ohun tó fẹ́ kí aráyé mọ̀ ló wà nínú Bíbélì . 
 Ìdí nìyẹn tí àwa tá a jẹ́ Ẹlẹ́rìí Jèhófà fi fẹ́ káwọn èèyàn mọ ohun tí Bíbélì fi kọ́ni gan - an . 
 Inú wa máa ń dùn láti ṣe iṣẹ́ tí Jésù Kristi gbé lé àwọn ọmọlẹ́yìn rẹ̀ lọ́wọ́ nígbà tó sọ pé : “ Ẹ lọ kí ẹ sì máa sọ àwọn ènìyàn gbogbo orílẹ̀ - èdè di ọmọ ẹ̀yìn , . . . ẹ máa kọ́ wọn . ” 
 Lẹ́nu iṣẹ́ òjíṣẹ́ wa , a máa ń rí àwọn èèyàn tí wọ́n nífẹ̀ẹ́ sí òtítọ́ , àmọ́ tí àwọn ẹ̀kọ́ ìsìn tó ta kora nínú ayé yìí ti tojú sú . 
 Wọ́n máa ń fẹ́ mọ òtítọ́ nípa irú ẹni tí Ẹlẹ́dàá wa jẹ́ àtohun tí Bíbélì sọ nípa ìdí tá a fi wà láyé . 
 Ẹ jẹ́ ká gbé ìbéèrè mẹ́ta kan tí ọ̀pọ̀ èèyàn máa ń béèrè yẹ̀ wò . 
 Nígbà tá a bá ń gbé ọ̀kọ̀ọ̀kan àwọn ìbéèrè náà yẹ̀ wò , a máa kọ́kọ́ wo àṣìṣe tó wà nínú ìdáhùn táwọn aṣáájú ìsìn máa ń fáwọn èèyàn , lẹ́yìn náà , a óò wá wo ohun tí Bíbélì fi kọ́ni gan - an . 
 Àwọn ìbéèrè náà ni : ( 1 ) Ǹjẹ́ Ọlọ́run tiẹ̀ bìkítà nípa wa ? 
 ( 2 ) Kí nìdí tá a fi wà láyé ? 
 ( 3 ) Kí ló ń ṣẹlẹ̀ séèyàn nígbà téèyàn bá kú ? 
 Ǹjẹ́ Ọlọ́run Tiẹ̀ Bìkítà Nípa Wa ? 
 4 , 5 . 
 Kí nìdí táwọn èèyàn fi máa ń rò pé Ọlọ́run ò bìkítà nípa wa ? 
 Ẹ jẹ́ ká bẹ̀rẹ̀ látorí ìbéèrè kìíní , tó sọ pé , Ǹjẹ́ Ọlọ́run tiẹ̀ bìkítà nípa wa ? 
 Ó dunni pé ọ̀pọ̀ ló rò pé Ọlọ́run ò bìkítà nípa wa . 
 Kí nìdí tí wọ́n fi rò bẹ́ẹ̀ ? 
 Ìdí kan ni pé , nígbà tí wọ́n wò lọ , tí wọ́n wò bọ̀ , wọ́n rí i pé ogun , ìkórìíra àti ìyà ló kúnnú ayé . 
 Wọ́n wá ronú pé , ‘ Tó bá jẹ́ pé lóòótọ́ ni Ọlọ́run bìkítà nípa wa , kò ní jẹ́ kírú àwọn nǹkan búburú bẹ́ẹ̀ máa ṣẹlẹ̀ . ’ 
 Àwọn aṣáájú ìsìn ló tún máa ń mú káwọn èèyàn rò pé Ọlọ́run ò bìkítà nípa wa . 
 Kí ni wọ́n sábà máa ń sọ nígbà tí ìṣẹ̀lẹ̀ láabi bá ṣẹlẹ̀ ? 
 Ó dáa , àpẹẹrẹ kan rèé : Nígbà tí obìnrin kan pàdánù àwọn ọmọ rẹ̀ méjì tí wọ́n kéré lọ́jọ́ orí nínú jàǹbá ọkọ̀ kan , olórí ìjọ rẹ̀ sọ fún un pé , “ Ọlọ́run ló fẹ́ ẹ bẹ́ẹ̀ torí pé ó nílò áńgẹ́lì méjì sí i lọ́run . ” 
 Nígbà táwọn olórí ìsìn bá sọ irú ọ̀rọ̀ bẹ́ẹ̀ , ohun tí wọ́n ń sọ ni pé Ọlọ́run ló ń fa àwọn ìṣẹ̀lẹ̀ búburú tó ń ṣẹlẹ̀ . 
 Àmọ́ Jákọ́bù ọmọ ẹ̀yìn Jésù kọ̀wé pé : “ Nígbà tí ẹnikẹ́ni bá wà lábẹ́ àdánwò , kí ó má ṣe sọ pé : ‘ Ọlọ́run ni ó ń dán mi wò . ’ 
 Nítorí a kò lè fi àwọn ohun tí ó jẹ́ ibi dán Ọlọ́run wò , bẹ́ẹ̀ ni òun fúnra rẹ̀ kì í dán ẹnikẹ́ni wò . ” 
 Jèhófà Ọlọ́run kọ́ ló ń fa àwọn ohun búburú tó ń ṣẹlẹ̀ o . 
 Bíbélì sọ pé : “ Kí a má rí i pé Ọlọ́run tòótọ́ yóò hùwà burúkú . ” — Jóòbù 34 : 10 . 
 Ta ló fa gbogbo ìwà ibi tó wà láyé àti ìyà tó ń jẹ aráyé ? 
 Níwọ̀n bó ti jẹ́ pé Ọlọ́run bìkítà nípa wa , kí ló fà á tí ìyà tó ń jẹ aráyé fi pọ̀ tó bẹ́ẹ̀ ? 
 Ọ̀kan lára àwọn ohun tó fà á ni pé aráyé kọ Ọlọ́run gẹ́gẹ́ bí Alákòóso , wọn ò fẹ́ máa tẹ̀ lé àwọn òfin àti ìlànà òdodo rẹ̀ . 
 Láìmọ̀ , ńṣe ni wọ́n fi ara wọn sábẹ́ Ọ̀tá Ọlọ́run , ìyẹn Sátánì , torí Bíbélì sọ pé “ gbogbo ayé wà lábẹ́ agbára ẹni burúkú náà . ” 
 Mímọ̀ tá a mọ èyí jẹ́ ká lóye ìdí tí ìwà ibi fi gbilẹ̀ láyé . 
 Olubi ni Sátánì , oníkòórìíra ni , ẹlẹ̀tàn ni , ìkà sì tún ni . 
 Ayé ò sì lè ṣe kó má hùwà tí ẹni tó ń ṣàkóso rẹ̀ ń hù . 
 Abájọ tí ìwà ibi fi gbilẹ̀ láyé ! 
 Kí ni díẹ̀ lára àwọn nǹkan tó ń fa ìyà tó ń jẹ aráyé ? 
 Ohun mìíràn tó fà á tí ìyà fi ń jẹ aráyé ni àìpé ẹ̀dá . 
 Ńṣe ni ẹ̀dá èèyàn ẹlẹ́ṣẹ̀ máa ń fẹ́ jẹ gàba lórí àwọn ẹlòmíràn , ohun tíyẹn sì sábà máa ń fà ni ogun , ìninilára àti ìpọ́njú . 
 Bí Oníwàásù 8 : 9 ṣe sọ gẹ́lẹ́ ló rí , pé : “ Ènìyàn ti jọba lórí ènìyàn sí ìṣeléṣe rẹ̀ . ” 
 Kò mọ síbẹ̀ o , ìdí mìíràn tí ìyà fi ń jẹ aráyé ni ohun tí Bíbélì pè ní “ ìgbà àti ìṣẹ̀lẹ̀ tí a kò rí tẹ́lẹ̀ . ” 
 Lọ́pọ̀ ìgbà , ńṣe làwọn èèyàn kàn ń ṣe kòńgẹ́ nǹkan burúkú tó máa ń ṣẹlẹ̀ sí wọn . 
 8 , 9 . 
 Báwo la ṣe mọ̀ pé Jèhófà bìkítà nípa wa lóòótọ́ ? 
 Ọkàn wa balẹ̀ bá a ṣe mọ̀ pé Jèhófà kọ́ ló ń fa ìyà tó ń jẹ aráyé . 
 Àmọ́ , ǹjẹ́ Ọlọ́run tiẹ̀ bìkítà nípa àwọn ohun tó ń ṣẹlẹ̀ sí ẹnì kọ̀ọ̀kan wa láyé ? 
 Bẹ́ẹ̀ ni , Ọlọ́run bìkítà ! 
 A mọ̀ pé ó bìkítà nítorí pé nínú Ọ̀rọ̀ rẹ̀ , ó sọ ìdí tí òun fi fàyè gbà á kí aráyé máa tọ ọ̀nà búburú . 
 Ìdí méjì ló fi fàyè gbà á . 
 Ìdí àkọ́kọ́ ni ọ̀ràn pàtàkì tó wà ńlẹ̀ nípa bóyá Ọlọ́run lẹ́tọ̀ọ́ láti jẹ́ ọba aláṣẹ , ìdí kejì sì ni ọ̀ràn nípa bóyá èèyàn á lè máa ṣe ìfẹ́ Ọlọ́run títí lọ láìyẹsẹ̀ . 
 Níwọ̀n bó ti jẹ́ pé Jèhófà ni Ẹlẹ́dàá àti Olódùmarè , kì í ṣe ọ̀ranyàn pé kó sọ ìdí tó fi fàyè gba ìyà tó ń jẹ aráyé fún wa . 
 Síbẹ̀ , ó sọ ìdí rẹ̀ fún wa nítorí pé ó bìkítà nípa wa . 
 Ẹ jẹ́ ká tún wo ẹ̀rí mìíràn tó fi hàn pé Ọlọ́run bìkítà nípa wa . 
 Nígbà ayé Nóà , ó “ dùn ún ní ọkàn - àyà rẹ̀ ” nígbà tó rí i tí ilẹ̀ ayé kún fún ìwà ibi . 
 Lónìí , ǹjẹ́ ìyà tó ń jẹ aráyé ṣì máa ń dun Ọlọ́run ? 
 Bẹ́ẹ̀ ni , nítorí pé Jèhófà ò yí padà . 
 Ó kórìíra onírúurú ìwà ìrẹ́jẹ , kò sì fẹ́ kéèyàn máa jìyà . 
 Bíbélì fi kọ́ni pé Ọlọ́run kò ní pẹ́ fòpin sí gbogbo aburú tí ìṣàkóso èèyàn àti ìdarí Èṣù ti fà . 
 Ǹjẹ́ ìyẹn kì í ṣe ẹ̀rí tó dájú pé Ọlọ́run bìkítà nípa wa ? 
 Báwo ni ìyà tó ń jẹ aráyé ṣe rí lára Jèhófà ? 
 Irọ́ gbuu làwọn aṣáájú ìsìn ń pa bí wọ́n ṣe ń sọ pé Ọlọ́run ló ń fẹ́ kí gbogbo láabi tó ń ṣẹlẹ̀ sọ́mọ aráyé máa ṣẹlẹ̀ . 
 Ká sòdodo , tọkàntọkàn ni Jèhófà ń fẹ́ láti fòpin sí ìyà tó ń jẹ aráyé . 
 Ìwé 1 Pétérù 5 : 7 sọ pé : “ [ Ọlọ́run ] bìkítà fún yín . ” 
 Ohun tí Bíbélì sì fi kọ́ni gan - an nìyẹn ! 
 Kí Nìdí Tá A Fi Wà Láyé ? 
 Kí làwọn onísìn sábà máa ń sọ nípa ìdí téèyàn fi wà láyé ? 
 Ẹ jẹ́ ká gbé ìbéèrè kejì tọ́pọ̀ èèyàn máa ń béèrè yẹ̀ wò . 
 Ìbéèrè ọ̀hún ni , Kí nìdí tá a fi wà láyé ? 
 Báwọn onísìn ṣe sábà máa ń dáhùn ìbéèrè náà ni pé : Ilé ayé , fúngbà díẹ̀ ni . 
 Wọ́n sọ pé gbogbo èèyàn kàn wá nájà láyé ni , pé tó bá yá , èèyàn á padà lọ sọ́run . 
 Àwọn olórí ìjọ kan tiẹ̀ ń fi kọ́ni pé Ọlọ́run máa payé rẹ́ lọ́jọ́ kan . 
 Nítorí irú àwọn ẹ̀kọ́ báwọ̀nyí , ọ̀pọ̀ èèyàn gbà pé ó kúkú sàn káwọn ní gbogbo ohun táwọn bá lè ní nínú ayé yìí nítorí táwọn bá ti kú , ó parí náà nìyẹn . 
 Àmọ́ , kí ni Bíbélì fi kọ́ni gan - an nípa ìdí tá a fi wà láyé ? 
 12 - 14 . 
 Kí ni Bíbélì fi kọ́ni nípa ohun tí Ọlọ́run ní lọ́kàn fún ilẹ̀ ayé àti fún aráyé ? 
 Ọlọ́run ní ohun àgbàyanu kan lọ́kàn fún ilẹ̀ ayé àti fún aráyé . 
 Ọlọ́run “ kò wulẹ̀ dá [ ilẹ̀ ayé ] lásán , ” ńṣe ni “ ó ṣẹ̀dá rẹ̀ àní kí a lè máa gbé inú rẹ̀ . ” 
 Yàtọ̀ síyẹn , Jèhófà ti “ fi ìpìlẹ̀ ayé sọlẹ̀ sórí àwọn ibi àfìdímúlẹ̀ rẹ̀ ; a kì yóò mú kí ó ta gbọ̀n - ọ́n gbọ̀n - ọ́n fún àkókò tí ó lọ kánrin , tàbí títí láé . ” 
 Ohun tá a mọ̀ yìí nípa ohun tí Ọlọ́run ní lọ́kàn fún ilẹ̀ ayé àti fún aráyé lè jẹ́ ká mọ ìdí tá a fi wà láyé . 
 Jẹ́nẹ́sísì orí kìíní àti ìkejì jẹ́ ká rí i pé ńṣe ni Jèhófà fara balẹ̀ dá ilẹ̀ ayé kéèyàn lè máa gbé inú rẹ̀ . 
 Nígbà tó parí dídá ilẹ̀ ayé àti gbogbo ohun tó wà nínú rẹ̀ , ó rí i pé gbogbo ohun tóun dá ló “ dára gan - an . ” 
 Ọlọ́run fi ọkùnrin àtobìnrin àkọ́kọ́ , Ádámù àti Éfà , sínú ọgbà Édẹ́nì ẹlẹ́wà ó sì dá ọ̀pọ̀ oúnjẹ síbẹ̀ lóríṣiríṣi . 
 Ó wá sọ fún tọkọtaya àkọ́kọ́ yẹn pé : “ Ẹ máa so èso , kí ẹ sì di púpọ̀ , kí ẹ sì kún ilẹ̀ ayé , kí ẹ sì ṣèkáwọ́ rẹ̀ . ” 
 Bẹ́ẹ̀ ni , Ọlọ́run ní kí wọ́n bí àwọn ọmọ tó jẹ́ pípé bí àwọn alára , kí wọ́n sì mú kí ọgbà ẹlẹ́wà tó jẹ́ ilé wọn tí wọ́n ń gbé gbòòrò dé gbogbo ayé . 
 Ó tún ní kí wọ́n máa fìfẹ́ jọba lórí àwọn ẹranko . — Jẹ́nẹ́sísì 1 : 26 - 28 . 
 Ohun tí Jèhófà ní lọ́kàn ni pé káwọn èèyàn pípé máa gbé nínú Párádísè lórí ilẹ̀ ayé títí láé . 
 Ọ̀rọ̀ Ọlọ́run sọ pé : “ Àwọn olódodo ni yóò ni ilẹ̀ ayé , wọn yóò sì máa gbé títí láé lórí rẹ̀ . ” 
 Bẹ́ẹ̀ ni o , ohun tí Ọlọ́run ní lọ́kàn fún àwa èèyàn ni pé ká wà láàyè títí láé lórí ilẹ̀ ayé , ohun tí Bíbélì sì fi kọ́ni gan - an nìyẹn ! 
 Kí Ló Ń Ṣẹlẹ̀ Séèyàn Nígbà Téèyàn Bá Kú ? 
 Kí ni ọ̀pọ̀ jù lọ àwọn ẹ̀sìn tó wà láyé fi ń kọ́ni nípa ohun tó ń ṣẹlẹ̀ séèyàn nígbà téèyàn bá kú ? 
 Ní báyìí , ìbéèrè kẹta tí ọ̀pọ̀ èèyàn máa ń béèrè lọpọ́n sún kàn . 
 Ìbéèrè ọ̀hún ni , Kí ló ń ṣẹlẹ̀ séèyàn nígbà téèyàn bá kú ? 
 Èyí tó pọ̀ jù lọ nínú àwọn ẹ̀sìn tó wà láyé ló fi ń kọ́ni pé nǹkan kan wà nínú èèyàn tó máa ń jáde kúrò nínú ara lẹ́yìn tí ara bá kú , wọ́n ní nǹkan ọ̀hún á wá máa wà láàyè lọ níbòmíràn . 
 Di bá a ti ń sọ yìí , àwọn ẹ̀sìn kan ṣì nígbàgbọ́ pé Ọlọ́run máa ń fìyà ayérayé jẹ àwọn èèyàn búburú nínú ibi tí wọ́n pè ní ọ̀run àpáàdì . 
 Ṣóòótọ́ nìyẹn ? 
 Kí ni Bíbélì fi kọ́ni gan - an nípa ipò táwọn òkú wà ? 
 16 , 17 . 
 Bí Bíbélì ṣe sọ , kí ni ipò táwọn òkú wà ? 
 Bíbélì Ọ̀rọ̀ Ọlọ́run sọ pé : “ Àwọn alààyè mọ̀ pé àwọn yóò kú ; ṣùgbọ́n ní ti àwọn òkú , wọn kò mọ nǹkan kan rárá , wọn kò sì ní owó ọ̀yà mọ́ . ” 
 Níwọ̀n bó ti jẹ́ pé àwọn òkú “ kò mọ nǹkan kan rárá , ” wọn ò lè ríran , wọn ò lè gbọ́ràn , wọn ò lè sọ̀rọ̀ , wọn ò lè mọ̀ tí nǹkan kan bá kàn wọ́n lára , wọn ò sì lè ronú . 
 Síwájú sí i , wọn kò lè rí owó ọ̀yà , ìyẹn owó iṣẹ́ , gbà mọ́ . 
 Àbí , báwo ni wọ́n ṣe lè rówó iṣẹ́ gbà ? 
 Àwọn tó jẹ́ pé wọn ò lè ṣe nǹkan kan mọ́ ! 
 Bíbélì tún sọ pé : “ Ìfẹ́ wọn àti ìkórìíra wọn àti owú wọn ti ṣègbé , ” tó túmọ̀ sí pé wọn ò lè nífẹ̀ẹ́ èèyàn mọ́ , wọn ò lè kórìíra èèyàn mọ́ , wọn ò sì lè jowú ẹnikẹ́ni . — Oníwàásù 9 : 5 , 6 , 10 . 
 Ohun tí Bíbélì sọ nípa ipò táwọn òkú wà ṣe kedere , ó sì rọrùn - ún lóye . 
 Ohun tó sọ náà ni pé , téèyàn bá ti kú , ó ti daláìsí nìyẹn , a ò lè rí i níbikíbi mọ́ . 
 Ohun tí àwọn tó gbà gbọ́ nínú àtúnwáyé sọ kì í ṣe òótọ́ o . 
 Téèyàn bá kú , kò sí nǹkan kan tó máa ń kúrò nínú ara láti máa wà láàyè nìṣó kí wọ́n lè tún un bí nínú ara mìíràn . 
 Ohun tá a lè fi wé rèé : Bí iná àbẹ́là ni ẹ̀mí wa ṣe rí . 
 Bí wọ́n bá fẹ́ iná àbẹ́là kan pa , èèyàn ò lè rí iná tí wọ́n fẹ́ pa yẹn gan - an níbòmíràn . 
 Ó ti kú , kò sí níbì kankan mọ́ . 
 Nígbà tí akẹ́kọ̀ọ́ Bíbélì kan bá mọ̀ pé àwọn òkú ò mọ nǹkan kan , kí ló yẹ kó mọ̀ kó sì gbà ? 
 Tá a bá rò ó dáadáa , a óò rí i pé ọ̀pọ̀ àǹfààní ló wà nínú kéèyàn mọ òtítọ́ nípa ipò táwọn òkú wà . 
 Bí àpẹẹrẹ , tí akẹ́kọ̀ọ́ Bíbélì kan bá ti mọ̀ pé àwọn òkú ò mọ nǹkan kan mọ́ , ó yẹ kó lè gbà lọ́wọ́ kan pé bó ti wù káwọn baba ńlá òun burú tó kí wọ́n tó kú , òkú wọn ò lè dààmú òun . 
 Ó tún yẹ kó mọ̀ kíákíá pé àwọn èèyàn òun tó ti kú ò lè mọ nǹkan kan lára mọ́ , pé wọn ò lè gbọ́ràn mọ́ , wọn ò lè sọ̀rọ̀ mọ́ , wọn ò lè ríran mọ́ , wọn ò sì lè ronú mọ́ . 
 Tí òye ìyẹn bá ti lè yé e , á mọ̀ pé kì í ṣe pé wọ́n wà nínú ìnira nínú ibi tí wọ́n ń pè ní pọ́gátórì tàbí pé wọ́n ń joró nínú ibi tí wọ́n ń pè ní ọ̀run àpáàdì . 
 Ohun tí Bíbélì fi kọ́ni ni pé àwọn òkú tí wọ́n wà nínú ìrántí Ọlọ́run yóò jíǹde . 
 Ẹ ò rí i pé ìrètí àgbàyanu nìyẹn ! — Jòhánù 5 : 28 , 29 . 
 Ìwé Tuntun Tá A Fi Ń Kọ́ Àwọn Èèyàn Lẹ́kọ̀ọ́ 
 19 , 20 . 
 Kí ni ojúṣe àwa Kristẹni , kí sì ni ẹrú olóòótọ́ àti olóye dìídì ṣe pé ká máa fi kọ́ àwọn èèyàn lẹ́kọ̀ọ́ Bíbélì ? 
 Mẹ́ta péré la gbé yẹ̀ wò lára òbítíbitì ìbéèrè táwọn èèyàn máa ń béèrè . 
 Ohun tí Bíbélì fi kọ́ni lórí ọ̀kọ̀ọ̀kan àwọn ìbéèrè náà ṣe kedere , ó sì rọrùn - ún lóye . 
 Ẹ ò rí i pé ohun ayọ̀ ló jẹ́ láti sọ òtítọ́ Bíbélì wọ̀nyí fún àwọn tó fẹ́ láti mọ ohun tí Bíbélì fi kọ́ni ! 
 Àmọ́ ọ̀pọ̀ ìbéèrè pàtàkì tún wà táwọn tó fẹ́ mọ òtítọ́ ń wá ìdáhùn sí . 
 Ojúṣe àwa Kristẹni Ẹlẹ́rìí Jèhófà sì ni láti ràn wọ́n lọ́wọ́ kí wọ́n lè rí ìdáhùn sírú àwọn ìbéèrè bẹ́ẹ̀ . 
 Kì í ṣe ohun tó rọrùn láti kọ́ àwọn èèyàn ní òtítọ́ Bíbélì lọ́nà tó ṣe kedere tó sì máa wọ̀ wọ́n lọ́kàn . 
 Ìdí nìyẹn tí “ ẹrú olóòótọ́ àti olóye ” fi dìídì ṣe ìwé kan tá a ó máa lò lẹ́nu iṣẹ́ wíwàásù àti kíkọ́ni tá à ń ṣe . 
 Orúkọ ìwé náà ni Kí Ni Bíbélì Fi Kọ́ni Gan - an ? 
 Ó ní ojú ewé ọgọ́rùn - ún méjì ó lé mẹ́rìnlélógún [ 224 ] . 
 21 , 22 . 
 Kí ni díẹ̀ lára àwọn apá pàtàkì tó wà nínú ìwé Kí Ni Bíbélì Fi Kọ́ni Gan - an ? 
 A mú ìwé yìí jáde ní Àpéjọ Àgbègbè “ Ìgbọràn sí Ọlọ́run ” táwa Ẹlẹ́rìí Jèhófà ṣe lọ́dún 2005 sí ìbẹ̀rẹ̀ ọdún 2006 . 
 Onírúurú apá pàtàkì ló wà nínú ìwé náà . 
 Bí àpẹẹrẹ , ọ̀rọ̀ ìṣáájú wà nínú rẹ̀ ní ojú ìwé 1 sí 5 , ọ̀rọ̀ ìṣáájú náà sì ń jẹ́ kó rọrùn láti bẹ̀rẹ̀ ìkẹ́kọ̀ọ́ Bíbélì . 
 Ó lè rọ̀ ọ́ lọ́rùn láti ṣàlàyé àwọn àwòrán àti ẹsẹ Bíbélì tó wà níbẹ̀ . 
 O tún lè lo àlàyé kan tó wà nínú ọ̀rọ̀ ìṣáájú yìí láti fi ran akẹ́kọ̀ọ́ lọ́wọ́ láti mọ bí yóò ṣe máa wá orí àti ẹsẹ Bíbélì . 
 A kọ ìwé náà lọ́nà tó ṣe kedere tó sì rọrùn - ún lóye . 
 A sapá gan - an láti kọ ọ́ lọ́nà tí ọ̀rọ̀ rẹ̀ á fi wọ akẹ́kọ̀ọ́ lọ́kàn nípa bíbi í ní ìbéèrè níbi tó bá ti ṣeé ṣe . 
 Ọ̀kọ̀ọ̀kan àwọn orí tó wà nínú ìwé náà ló ní àwọn ìbéèrè kan ní ìbẹ̀rẹ̀ tá a fi nasẹ̀ rẹ̀ , àpótí kan sì wà ní ìparí orí kọ̀ọ̀kan tí àkọlé rẹ̀ jẹ́ , “ Ohun Tí Bíbélì Fi Kọ́ni . ” 
 Inú àpótí yìí ni ìdáhùn sí àwọn ìbéèrè tá a fi nasẹ̀ orí kọ̀ọ̀kan wà , àtàwọn ẹsẹ Ìwé Mímọ́ tá a gbé ìdáhùn náà kà . 
 Àwọn àwòrán mèremère àti ọ̀rọ̀ tá a kọ síbi àwọn àwòrán náà àti àwọn àpèjúwe téèyàn lè finú yàwòrán rẹ̀ tó wà nínú ìwé yìí á ran akẹ́kọ̀ọ́ lọ́wọ́ láti lóye àwọn ẹ̀kọ́ tó jẹ́ tuntun sí i . 
 Bó tilẹ̀ jẹ́ pé ọ̀rọ̀ tó rọrùn - ún lóye la fi kọ ìwé yìí , síbẹ̀ , a tún ṣe àfikún kan sí ìparí rẹ̀ . 
 Àfikún yìí túbọ̀ ṣàlàyé tó jinlẹ̀ lórí mẹ́rìnlá lára àwọn orí tó wà nínú ìwé náà . 
 Ẹ lè lo èyí bí akẹ́kọ̀ọ́ bá lóun fẹ́ àfikún àlàyé lórí ohun tó ń kọ́ . 
 Àwọn àbá wo la fún wa nípa bá a ṣe lè lo ìwé Bíbélì Fi Kọ́ni nígbà tá a bá ń darí ìkẹ́kọ̀ọ́ Bíbélì ? 
 A ṣe ìwé Bíbélì Fi Kọ́ni lọ́nà tó fi máa ràn wá lọ́wọ́ láti kọ́ àwọn tó kàwé púpọ̀ àtàwọn tí ò fi bẹ́ẹ̀ kàwé àtàwọn èèyàn látinú onírúurú ẹ̀sìn lẹ́kọ̀ọ́ Bíbélì . 
 Bí akẹ́kọ̀ọ́ kan ò bá ní ìmọ̀ Bíbélì rárá , ẹ lè má parí orí kan lẹ́ẹ̀kan ṣoṣo . 
 Ẹ má ṣe máa fi ìkánjú ṣe ìkẹ́kọ̀ọ́ , kàkà bẹ́ẹ̀ , ńṣe ni kó o gbìyànjú láti jẹ́ kí ẹ̀kọ́ náà wọ akẹ́kọ̀ọ́ rẹ lọ́kàn . 
 Bí àpèjúwe kan tá a lò nínú ìwé náà ò bá yé e , ṣàlàyé rẹ̀ tàbí kó o lo àpèjúwe míì . 
 Máa múra sílẹ̀ dáadáa , sa gbogbo ipá rẹ láti lo ìwé náà lọ́nà tó múná dóko , kó o sì máa gbàdúrà sí Ọlọ́run pé kó ràn ọ́ lọ́wọ́ kó o lè “ fi ọwọ́ títọ̀nà mú ọ̀rọ̀ òtítọ́ . ” — 2 Tímótì 2 : 15 . 
 Mọyì Àǹfààní Bàǹtà - banta Tó O Ní 
 24 , 25 . 
 Àwọn àǹfààní bàǹtà - banta wo ni Jèhófà fún àwa èèyàn rẹ̀ ? 
 Jèhófà ti fún àwa èèyàn rẹ̀ ní àǹfààní bàǹtà - banta . 
 Ó jẹ́ ká mọ òtítọ́ nípa òun . 
 A ò gbọ́dọ̀ fojú kéré àǹfààní ńlá yẹn o ! 
 Ó ṣe tán , Ọlọ́run ń jẹ́ káwọn onírẹ̀lẹ̀ mọ̀ nípa ohun tóun fẹ́ ṣe , àmọ́ kò fi han àwọn agbéraga . 
 Ohun tí Jésù sọ nípa èyí ni pé : “ Mo yìn ọ́ ní gbangba , Baba , Olúwa ọ̀run àti ilẹ̀ ayé , nítorí pé ìwọ ti fi nǹkan wọ̀nyí pa mọ́ kúrò lọ́dọ̀ àwọn ọlọ́gbọ́n àti àwọn amòye , o sì ti ṣí wọn payá fún àwọn ìkókó . ” 
 Àǹfààní ńlá ni pé a wà lára àwọn onírẹ̀lẹ̀ tó ń sin Jèhófà Ọbá Aláṣe Ayé Àtọ̀run . 
 Àǹfààní mìíràn tí Ọlọ́run fún wa ni pé ká máa kọ́ àwọn ẹlòmíràn lẹ́kọ̀ọ́ nípa òun . 
 Ẹ jẹ́ ká rántí pé àwọn kan ń sọ pé Ọlọ́run ṣe ohun tí kò ṣe , wọ́n ń fi irọ́ kọ́ àwọn èèyàn nípa Ọlọ́run . 
 Ìyẹn sì mú kí ọ̀pọ̀ èèyàn ní èrò tí kò tọ́ nípa Jèhófà , wọ́n ń rò pé ẹni tí kò bìkítà tí kò sì láàánú ni . 
 Ǹjẹ́ o múra tán láti ran àwọn tó ń ní èrò tí kò tọ́ nípa Jèhófà lọ́wọ́ kí wọ́n lè ní èrò tó tọ́ ? 
 Ṣé o sì ń hára gàgà láti ṣe bẹ́ẹ̀ ? 
 Ǹjẹ́ o fẹ́ káwọn èèyàn tó nífẹ̀ẹ́ sí òtítọ́ níbi gbogbo mọ òtítọ́ nípa Ọlọ́run ? 
 Tó o bá fẹ́ bẹ́ẹ̀ , máa fi hàn pé o jẹ́ ẹni tó ń ṣègbọràn sí Jèhófà nípa fífi ìtara wàásù kó o sì máa fi ohun tí Ìwé Mímọ́ sọ lórí àwọn kókó pàtàkì - pàtàkì kọ́ àwọn èèyàn . 
 Àwọn tó fẹ́ mọ òtítọ́ gbọ́dọ̀ mọ ohun tí Bíbélì fi kọ́ni gan - an . 
 Báwo Ni Wàá Ṣe Dáhùn ? 
 • Báwo la ṣe mọ̀ pé Ọlọ́run bìkítà nípa wa ? 
 • Kí nìdí tá a fi wà láyé ? 
 • Kí ló ń ṣẹlẹ̀ séèyàn nígbà téèyàn bá kú ? 
 • Èwo ló wù ọ́ jù nínú onírúurú apá pàtàkì tó wà nínú ìwé Bíbélì Fi Kọ́ni ? 
 [ Àwọn àwòrán tó wà ní ojú ìwé 22 ] 
 Bíbélì fi kọ́ni pé ìyà tó ń jẹ aráyé á dópin 
 [ Àwọn Credit Line ] 
 Ọmọbìnrin tó wà lókè lápá ọ̀tún : © Bruno Morandi / age fotostock ; obìnrin tó wà lápá òsì : AP Photo / Gemunu Amarasinghe ; ìsàlẹ̀ , àwọn tógun lé kúrò nílùú : © Sven Torfinn / Panos Pictures 
 [ Àwòrán tó wà ní ojú ìwé 23 ] 
 Àwọn olódodo yóò wà láàyè títí láé nínú Párádísè 
 Ran Àwọn Ẹlòmíràn Lọ́wọ́ Kí Wọ́n Lè Máa Ṣe Ohun Tí Bíbélì Fi Kọ́ni 
 “ Ní ti èyíinì tí ó wà lórí erùpẹ̀ àtàtà , ìwọ̀nyí ni àwọn tí ó jẹ́ pé , lẹ́yìn gbígbọ́ ọ̀rọ̀ náà pẹ̀lú ọkàn - àyà àtàtà àti rere , wọ́n dì í mú ṣinṣin , wọ́n sì so èso pẹ̀lú ìfaradà . ” — LÚÙKÙ 8 : 15 . 
 1 , 2 . ( a ) Kí nìdí tá a fi ṣe ìwé Kí Ni Bíbélì Fi Kọ́ni Gan - an ? 
 ( b ) Láwọn ọdún àìpẹ́ yìí , báwo ni Jèhófà ṣe bù kún iṣẹ́ sísọni - dọmọ - ẹ̀yìn táwọn èèyàn rẹ̀ ṣe ? 
 “ ÌWÉ yìí ti lọ wà jù . 
 Ẹni tí mò ń kọ́ lẹ́kọ̀ọ́ ń gbádùn rẹ̀ gan - an ni , èmi pàápàá sì ń gbádùn rẹ̀ . 
 Ìwé yìí mú kó rọrùn láti bẹ̀rẹ̀ ìkẹ́kọ̀ọ́ Bíbélì orí ìdúró . ” 
 Ẹlẹ́rìí Jèhófà kan tó jẹ́ aṣáájú - ọ̀nà , ìyẹn òjíṣẹ́ tó ń fi ọ̀pọ̀ àkókò wàásù ló sọ bẹ́ẹ̀ nípa ìwé Kí Ni Bíbélì Fi Kọ́ni Gan - an ? 
 * Ẹlẹ́rìí Jèhófà míì tó jẹ́ àgbàlagbà sọ nípa ìwé yìí kan náà pé : “ Láti àádọ́ta [ 50 ] ọdún sẹ́yìn tí mo ti ń wàásù , mo ti ran ọ̀pọ̀ èèyàn lọ́wọ́ láti dẹni tó mọ Jèhófà . 
 Àmọ́ , mo gbà pé ìwé yìí ṣàrà ọ̀tọ̀ . 
 Àwọn àpèjúwe téèyàn lè finú yàwòrán àtàwọn àwòrán tó wà nínú rẹ̀ máa ń gbádùn mọ́ni gan - an ni . ” 
 Ṣé èrò tí ìwọ náà ní nípa ìwé Bíbélì Fi Kọ́ni nìyẹn ? 
 Ṣó o rí i , ńṣe la ṣe ìwé tá a fi ń kọ́ni lẹ́kọ̀ọ́ Bíbélì yìí láti ràn ọ́ lọ́wọ́ kó o lè ṣe ohun tí Jésù pa láṣẹ , pé : “ Nítorí náà , ẹ lọ , kí ẹ sì máa sọ àwọn ènìyàn gbogbo orílẹ̀ - èdè di ọmọ ẹ̀yìn , . . . ẹ máa kọ́ wọn láti máa pa gbogbo ohun tí mo ti pa láṣẹ fún yín mọ́ . ” — Mátíù 28 : 19 , 20 . 
 Kò sí àní - àní pé inú Jèhófà ń dùn bó ṣe ń rí i tí àwọn Ẹlẹ́rìí rẹ̀ tí wọ́n lé ní mílíọ̀nù mẹ́fà ààbọ̀ ń fi tọkàntọkàn ṣe ohun tí Jésù sọ , pé kí wọ́n máa sọ àwọn èèyàn dọmọ ẹ̀yìn . 
 Ẹ̀rí sì fi hàn pé Jèhófà ń bù kún iṣẹ́ wọn . 
 Bí àpẹẹrẹ , lọ́dún 2005 , wọ́n wàásù ìhìn rere náà ní igba ó lé márùndínlógójì [ 235 ] orílẹ̀ - èdè . 
 Iye ìkẹ́kọ̀ọ́ Bíbélì tí wọ́n sì ń darí lóṣooṣù lọ́dún yẹn tá a bá pín in dọ́gba jẹ́ mílíọ̀nù mẹ́fà , ọ̀kẹ́ mẹ́ta ó lé ẹ̀ẹ́dẹ́gbẹ̀jọ [ 6,061,500 ] . 
 Ohun tí èyí sì yọrí sí ni pé ọ̀pọ̀ èèyàn ‘ gbọ́ ọ̀rọ̀ Ọlọ́run wọ́n sì gbà á , kì í ṣe gẹ́gẹ́ bí ọ̀rọ̀ èèyàn , ṣùgbọ́n gan - an gẹ́gẹ́ bí ó ti jẹ́ lótìítọ́ , gẹ́gẹ́ bí ọ̀rọ̀ Ọlọ́run . ’ 
 Ní ọdún méjì tó kọjá , ó lé ní ọ̀kẹ́ mẹ́ẹ̀ẹ́dọ́gbọ̀n [ 500,000 ] ọmọ ẹ̀yìn tó mú ìgbé ayé wọn bá ìlànà Jèhófà mu tí wọ́n sì ya ara wọn sí mímọ́ fún Ọlọ́run . 
 Àwọn ìbéèrè wo la máa gbé yẹ̀ wò nínú àpilẹ̀kọ yìí nípa bá a ṣe máa lo ìwé Bíbélì Fi Kọ́ni ? 
 Ǹjẹ́ o ti kọ́ ẹnì kan lẹ́kọ̀ọ́ Bíbélì lẹ́nu àìpẹ́ yìí tó o sì ní ayọ̀ tí èyí máa ń mú wá ? 
 Ọ̀pọ̀ èèyàn ló ṣì wà jákèjádò ayé tí wọ́n ní “ ọkàn - àyà àtàtà àti rere ” tó jẹ́ pé tí wọ́n bá gbọ́ ọ̀rọ̀ Ọlọ́run , wọ́n á “ dì í mú ṣinṣin , wọ́n [ á ] sì so èso pẹ̀lú ìfaradà . ” 
 Jẹ́ ká wo bó o ṣe lè lo ìwé Bíbélì Fi Kọ́ni lẹ́nu iṣẹ́ sísọ àwọn èèyàn dọmọ ẹ̀yìn . 
 Ìbéèrè mẹ́ta la máa gbé yẹ̀ wò nínú àpilẹ̀kọ yìí . 
 Àwọn ìbéèrè náà rèé : ( 1 ) Báwo lo ṣe lè bẹ̀rẹ̀ ìkẹ́kọ̀ọ́ Bíbélì ? 
 ( 2 ) Irú àwọn ọ̀nà ìkọ́nilẹ́kọ̀ọ́ wo ló múná dóko jù lọ ? 
 ( 3 ) Báwo lo ṣe lè ran ẹnì kan lọ́wọ́ láti kẹ́kọ̀ọ́ Bíbélì Ọ̀rọ̀ Ọlọ́run , kóun náà sì lè máa fi kọ́ àwọn ẹlòmíràn lẹ́kọ̀ọ́ ? 
 Bó O Ṣe Lè Bẹ̀rẹ̀ Ìkẹ́kọ̀ọ́ Bíbélì 
 Kí ló lè mú káwọn kan lọ́ra láti kẹ́kọ̀ọ́ Bíbélì , báwo lo sì ṣe lè ran irú àwọn ẹni bẹ́ẹ̀ lọ́wọ́ kí wọ́n lè gbà láti kẹ́kọ̀ọ́ ? 
 Tí wọ́n bá ní kó o fo odò kan tó fẹ̀ dá lọ́wọ́ kan , bóyá lo máa ṣe bẹ́ẹ̀ . 
 Àmọ́ ká ní ńṣe ni wọ́n to òkúta tó o lè gbà kọjá síbẹ̀ , o lè má lọ́ra láti ṣe bẹ́ẹ̀ . 
 Bọ́rọ̀ ṣe rí fún ẹni tí ọwọ́ rẹ̀ dí nìyẹn . 
 Ẹni tí ọwọ́ rẹ̀ dí lè má fẹ́ kẹ́kọ̀ọ́ Bíbélì . 
 Ó lè máa rò pé tóun ò bá lè sapá gan - an , òun ò ní lè kẹ́kọ̀ọ́ , àti pé á gba àkókò tó pọ̀ jù . 
 Báwo lo ṣe lè ràn án lọ́wọ́ tó fi máa gbà láti kẹ́kọ̀ọ́ Bíbélì ? 
 Tó o bá lo ìwé Bíbélì Fi Kọni láti fi bá a jíròrò ṣókí nínú Bíbélì fún ìgbà mélòó kan tẹ̀ léra wọn , tó o sì ṣe é lọ́nà tó fi máa rí nǹkan kọ́ , ìyẹn lè mú kó gbà láti máa kẹ́kọ̀ọ́ Ọ̀rọ̀ Ọlọ́run déédéé . 
 Tó o bá ń múra sílẹ̀ dáadáa , ọ̀kọ̀ọ̀kan ìpadàbẹ̀wò tó o bá ń ṣe sọ́dọ̀ rẹ̀ yóò máa ràn án lọ́wọ́ díẹ̀díẹ̀ láti di ọ̀rẹ́ Jèhófà . 
 Ńṣe ló máa dà bí ìgbà tó ń gbẹ́sẹ̀ lé orí àwọn òkúta tí wọ́n tò sínú odò níkọ̀ọ̀kan láti sọdá . 
 Kí nìdí tó fi yẹ kó o ka ìwé Bíbélì Fi Kọ́ni ? 
 Àmọ́ ṣá o , kó o tó lè ran àwọn ẹlòmíì lọ́wọ́ láti jàǹfààní nínú ìwé Bíbélì Fi Kọ́ni , ìwọ alára ní láti mọ ohun tó wà nínú rẹ̀ dáadáa . 
 Ǹjẹ́ o ti ka ìwé náà látòkèdélẹ̀ ? 
 Nígbà tí tọkọtaya kan rin ìrìn àjò lákòókò tí wọ́n gba ìsinmi lẹ́nu iṣẹ́ , wọ́n mú ìwé náà dání wọ́n sì bẹ̀rẹ̀ sí í kà á bí wọ́n ṣe ń gbafẹ́ ní etíkun kan . 
 Bí obìnrin kan tó ń gbé lágbègbè náà ṣe ń tajà fáwọn tó ń gbafẹ́ ní etíkun náà , ó dé ọ̀dọ̀ tọkọtaya yìí . 
 Ó kíyè sí i pé àkọlé ìwé tí wọ́n mú dání ni , Kí Ni Bíbélì Fi Kọ́ni Gan - an ? 
 Ó wá sọ fún tọkọtaya náà pé ìbéèrè tó wà lára ìwé yẹn gan - an lòun gbàdúrà nípa rẹ̀ ní nǹkan bíi wákàtí mélòó kan sẹ́yìn , pé kí Ọlọ́run jẹ́ kóun rí ìdáhùn rẹ̀ . 
 Tayọ̀tayọ̀ ni tọkọtaya yìí fi fún un ní ẹ̀dà kan ìwé náà . 
 Ǹjẹ́ o lè ‘ ra àkókò padà ’ láti ka ìwé náà tán , bóyá lẹ́ẹ̀kejì , kó o máa kà á nígbà tó o bá ń dúró de ẹnì kan tàbí lákòókò ìsinmi ọ̀sán ní iléèwé tàbí nígbà tó o bá ń sinmi lẹ́nu iṣẹ́ ? 
 Tó o bá ṣe bẹ́ẹ̀ , wàá mọ ohun tó wà nínú ìwé tá a fi ń kọ́ àwọn èèyàn lẹ́kọ̀ọ́ Bíbélì yìí dáadáa , ìyẹn á sì mú kó o fẹ́ láti wáyè sọ̀rọ̀ nípa ohun tó wà nínú rẹ̀ fáwọn èèyàn . 
 6 , 7 . 
 Báwo lo ṣe lè fi ìwé Bíbélì Fi Kọ́ni bẹ̀rẹ̀ ìkẹ́kọ̀ọ́ Bíbélì ? 
 Nígbà tó o bá ń fi ìwé náà lọ àwọn èèyàn lóde ẹ̀rí , máa lo àwòrán , ẹsẹ ìwé Mímọ́ àtàwọn ìbéèrè tó wà lójú ìwé 4 , 5 àti 6 lọ́nà tó múná dóko . 
 Bí àpẹẹrẹ , o lè bẹ̀rẹ̀ sí í bá ẹnì kan sọ̀rọ̀ nípa sísọ pé : “ Pẹ̀lú bí ọ̀pọ̀ ìṣòro ṣe ń pọ́n aráyé lójú lóde òní , ibo lo rò pé a ti lè rí amọ̀nà tó ṣeé gbára lé ? ” 
 Lẹ́yìn tó o bá ti fetí sílẹ̀ dáadáa sí èsì onítọ̀hún , ka 2 Tímótì 3 : 16 , 17 kó o sì ṣàlàyé pé Bíbélì sọ ohun tó jẹ́ ojútùú gidi sí ìṣòro aráyé . 
 Fi ojú ìwé 4 àti 5 hàn án kó o sì béèrè pé : “ Nínú àwọn nǹkan tí wọ́n yàwòrán rẹ̀ sójú ìwé méjèèjì yìí , èwo ló ń bà ọ́ lọ́kàn jẹ́ jù lọ ? ” 
 Lẹ́yìn tí onílé náà bá ti tọ́ka sí ọ̀kan , ka ẹsẹ Bíbélì tó wà níbi tó tọ́ka sí náà fún un látinú Bíbélì rẹ , kó o sì ní kó mú ìwé náà dání nígbà tó o bá ń ka ẹsẹ Bíbélì náà . 
 Lẹ́yìn náà , ka ohun tó wà ní ojú ìwé 6 kó o sì béèrè lọ́wọ́ rẹ̀ pé , “ Nínú ìbéèrè mẹ́fà tó wà ní ọwọ́ ìsàlẹ̀ lójú ìwé yìí , èwo ni wàá fẹ́ mọ ìdáhùn rẹ̀ ? ” 
 Tó bá ti sọ èyí tó fẹ́ , fi orí tí ìdáhùn rẹ̀ wà hàn án kó o sì fún un ní ìwé náà , kó o wá ṣe ètò tó mọ́yán lórí láti padà lọ sọ́dọ̀ rẹ̀ kẹ́ ẹ lè jíròrò ìbéèrè náà . 
 Ọ̀nà ìgbọ́rọ̀kalẹ̀ yìí ò lè gbà ju nǹkan bí ìṣẹ́jú márùn - ún lọ . 
 Àmọ́ láàárín ìṣẹ́jú márùn - ún yẹn , á ṣeé ṣe fún ọ láti mọ ohun tó ń jẹ ẹni náà lọ́kàn , á ṣeé ṣe fún ọ láti ka ẹsẹ Ìwé Mímọ́ méjì kó o sì ṣàlàyé rẹ̀ , á sì ṣeé ṣe fún ọ láti lànà sílẹ̀ fún ìpadàbẹ̀wò . 
 Ó lè jẹ́ pé ó ti pẹ́ gan - an tẹ́ni náà ti gbọ́ ọ̀rọ̀ tí ń mórí ẹni yá tó sì ń tuni nínú bí irú èyí tó o bá a sọ . 
 Ìyẹn lè mú kí ẹni tí ọwọ́ rẹ̀ dí pàápàá fẹ́ kó o fi kún àkókò tó ò ń lò lọ́dọ̀ òun bó o ṣe ń ràn án lọ́wọ́ kó lè bọ́ sójú ‘ ọ̀nà tó lọ sí ìyè ’ kó sì máa rìn nínú rẹ̀ . 
 Bí ìfẹ́ tẹ́ni náà ní sí ìkẹ́kọ̀ọ́ náà bá ṣe ń pọ̀ sí i , jẹ́ kí àkókò tẹ́ ẹ fi ń kẹ́kọ̀ọ́ gùn sí i . 
 O lè dábàá pé kẹ́ ẹ jọ fẹnu kò sórí iye àkókò tẹ́ ẹ máa fi kún àkókò tẹ́ ẹ̀ ń lò . 
 Àwọn Ọ̀nà Ìkọ́nilẹ́kọ̀ọ́ Tó Múná Dóko Jù Lọ 
 8 , 9 . ( a ) Báwo lo ṣe lè ran akẹ́kọ̀ọ́ rẹ lọ́wọ́ kó lè borí àwọn ohun ìdíwọ́ àti ìdánwò tó ṣeé ṣe kó dojú kọ ? 
 ( b ) Ibo lo ti lè rí àwọn ohun èlò tí kò lè jóná tó o lè fi ran akẹ́kọ̀ọ́ rẹ lọ́wọ́ kó lè ní ìgbàgbọ́ tó lágbára ? 
 Tẹ́nì kàn bá ti bẹ̀rẹ̀ sí í ṣe ohun tí Bíbélì fi kọ́ni , ó ṣeé ṣe kó dojú kọ àwọn ohun tó máa dí i lọ́wọ́ láti tẹ̀ síwájú . 
 Àpọ́sítélì Pọ́ọ̀lù sọ pé : “ Gbogbo àwọn tí ń ní ìfẹ́ - ọkàn láti gbé pẹ̀lú fífọkànsin Ọlọ́run ní ìbákẹ́gbẹ́ pẹ̀lú Kristi Jésù ni a ó ṣe inúnibíni sí pẹ̀lú . ” 
 Pọ́ọ̀lù fi àwọn ìdánwò bẹ́ẹ̀ wé iná tó lè jó àwọn ohun èlò ìkọ́lé tó lè jóná , àmọ́ tí kò lè jó àwọn ohun èlò ìkọ́lé bíi wúrà , fàdákà àti òkúta iyebíye . 
 Kí akẹ́kọ̀ọ́ rẹ lè ní àwọn ànímọ́ tó gbọ́dọ̀ ní kó tó lè borí ìdánwò tó ṣeé ṣe kó dojú kọ , o ní láti ràn án lọ́wọ́ nípa lílo àwọn ohun èlò tí kò lè jóná nígbà tó o bá ń kọ́ ọ . 
 Onísáàmù fi “ àwọn àsọjáde Jèhófà ” wé “ fàdákà tí a yọ́ mọ́ nínú ìléru ìyọ́rin ti ilẹ̀ , tí a mú mọ́ kedere ní ìgbà méje . ” 
 Gbogbo àwọn ohun èlò tí kò lè jóná téèyàn lè lò kí akẹ́kọ̀ọ́ rẹ̀ lè ní ìgbàgbọ́ tó lágbára wà nínú Bíbélì . 
 Ìwé Bíbélì Fi Kọ́ni sì máa ràn ọ́ lọ́wọ́ kó o lè mọ bí wàá ṣe máa lo Ìwé Mímọ́ lọ́nà tó múná dóko . 
 Báwo lo ṣe lè jẹ́ kí akẹ́kọ̀ọ́ rẹ mọ̀ pé inú Bíbélì làwọn ohun tó ń kọ́ ti wá ? 
 Nígbà ìkẹ́kọ̀ọ́ , máa jẹ́ kí akẹ́kọ̀ọ́ rẹ mọ̀ pé àwọn ẹsẹ Ìwé Mímọ́ tó wà nínú orí tẹ́ ẹ̀ ń kẹ́kọ̀ọ́ ṣe pàtàkì gan - an . 
 Lo àwọn ìbéèrè láti fi jẹ́ kó lóye àwọn ẹsẹ Bíbélì pàtàkì kó sì sọ bó ṣe kan òun alára . 
 Rí i pé ìwọ kọ́ lò ń pinnu ohun tó yẹ kó ṣe fún un o . 
 Ńṣe ni kó o tẹ̀ lé àpẹẹrẹ Jésù . 
 Nígbà tí ọkùnrin kan tó mọ Òfin Mósè dáadáa béèrè ìbéèrè lọ́wọ́ Jésù , Jésù fèsì pé : “ Kí ni a kọ sínú Òfin ? 
 Báwo ni ìwọ ṣe kà á ? ” 
 Ọkùnrin náà dáhùn látinú Ìwé Mímọ́ , Jésù sì jẹ́ kó mọ bó ṣe máa fi ìlànà náà sílò . 
 Jésù tún lo àpèjúwe kan tó jẹ́ kí ọkùnrin náà rí ọ̀nà tí ẹ̀kọ́ náà gbà kan òun . 
 Ọ̀pọ̀ àpèjúwe tó rọrùn ló wà nínú Ìwé Bíbélì Fi Kọ́ni tó o lè fi ran akẹ́kọ̀ọ́ rẹ lọ́wọ́ kó lè mọ bí òun ṣe máa lo àwọn ìlànà Ìwé Mímọ́ tó ń kọ́ . 
 Báwo ni ibi tẹ́ ẹ ó máa kà lẹ́ẹ̀kan ṣe yẹ kó pọ̀ tó ? 
 Bí Jésù ṣe máa ń fi àwọn ọ̀rọ̀ tó lè tètè yéni ṣàlàyé àwọn ẹ̀kọ́ tó ta kókó , bẹ́ẹ̀ náà ni ìwé Bíbélì Fi Kọ́ni ṣe fi ọ̀rọ̀ tó rọrùn - ún lóye ṣàlàyé Ọ̀rọ̀ Ọlọ́run . 
 Tẹ̀ lé àpẹẹrẹ Jésù , kó o máa ṣe àlàyé tó péye , àmọ́ kó o lo ọ̀rọ̀ tó rọrùn - ún lóye kí àlàyé náà sì ṣe kedere . 
 Má ṣe kọ́ akẹ́kọ̀ọ́ ní ibi tó pọ̀ jù lẹ́ẹ̀kan . 
 Kàkà bẹ́ẹ̀ , ńṣe ni kó o fi ipò ẹni náà àti ibi tí òye rẹ̀ mọ pinnu iye ìpínrọ̀ tẹ́ ẹ ó kà lẹ́ẹ̀kan . 
 Nítorí pé Jésù mọ ibi tí òye àwọn ọmọlẹ́yìn rẹ̀ mọ , kò ṣe àlàyé tó pọ̀ ju ohun tí wọ́n máa lè lóye lákòókò tó ṣe àlàyé náà fún wọn . — Jòhánù 16 : 12 . 
 Báwo ló ṣe yẹ kó o lo àfikún tó wà nínú ìwé Bíbélì Fi Kọ́ni ? 
 Àfikún kan tó ní àkòrí mẹ́rìnlá wà ní apá ìparí ìwé Bíbélì Fi Kọ́ni . 
 Níwọ̀n bó o ti mọ ibi tí òye akẹ́kọ̀ọ́ rẹ mọ àti ohun tó nílò , pinnu bó o ṣe máa lo àwọn àkòrí tó wà nínú àfikún yìí lọ́nà tó dára jù lọ . 
 Bí àpẹẹrẹ , bó bá ṣòro fún akẹ́kọ̀ọ́ rẹ láti lóye ẹ̀kọ́ kan tàbí tó ní ìbéèrè lórí àwọn ọ̀rọ̀ kan pàtó nítorí àwọn ẹ̀kọ́ tó ti gbà gbọ́ tẹ́lẹ̀ , o kàn lè sọ fún un pé kó fúnra rẹ̀ ka àkòrí tó sọ̀rọ̀ nípa rẹ̀ nínú àfikún náà . 
 Ó sì lè jẹ́ pé ohun tó máa ràn án lọ́wọ́ ni pé kẹ́ ẹ jọ jíròrò àkòrí náà . 
 Àwọn àkòrí pàtàkì tá a mú látinú ọ̀rọ̀ Ìwé Mímọ́ ló wà nínú àfikún náà , irú bíi “ Kí Ni ‘ Ọkàn ’ àti ‘ Ẹ̀mí ’ Jẹ́ Gan - an ? ” 
 àti “ Bá A Ṣe Dá ‘ Bábílónì Ńlá ’ Mọ̀ . ” 
 O lè fẹ́ kí ìwọ àti akẹ́kọ̀ọ́ rẹ jọ jíròrò àwọn àkòrí wọ̀nyí . 
 Níwọ̀n bí àfikún náà kò ti ní ìbéèrè nínú , ó yẹ kó o mọ ohun tó wà nínú rẹ̀ dáadáa kó o lè béèrè àwọn ìbéèrè tó bá a mu . 
 Ipa wo ni àdúrà ń kó nínú mímú kí ìgbàgbọ́ ẹni lágbára ? 
 Sáàmù 127 : 1 sọ pé : “ Bí kò ṣe pé Jèhófà tìkára rẹ̀ bá kọ́ ilé náà , lásán ni àwọn tí ń kọ́ ọ ti ṣiṣẹ́ kárakára lórí rẹ̀ . ” 
 Nítorí náà , máa gbàdúrà sí Jèhófà pé kó ràn ọ́ lọ́wọ́ nígbà tó o bá fẹ́ darí ìkẹ́kọ̀ọ́ . 
 Jẹ́ kí àdúrà ìbẹ̀rẹ̀ àti ìparí tó o bá ń gbà ní gbogbo ìgbà tó o bá ń darí ìkẹ́kọ̀ọ́ náà máa fi àjọṣe tó dára tó o ní pẹ̀lú Jèhófà hàn . 
 Gba akẹ́kọ̀ọ́ rẹ níyànjú pé kó máa gbàdúrà pé kí Jèhófà fún òun ní ọgbọ́n kóun lè lóye Ọ̀rọ̀ rẹ̀ kó sì ràn òun lọ́wọ́ kóun lè máa fi ìmọ̀ràn tó wà nínú rẹ̀ sílò . 
 Tó bá ṣe bẹ́ẹ̀ , ìyẹn á jẹ́ kó lè máa fara da àdánwò , ìgbàgbọ́ rẹ̀ yóò sì máa lágbára sí i . 
 Ran Akẹ́kọ̀ọ́ Rẹ Lọ́wọ́ Láti Di Olùkọ́ 
 Ìtẹ̀síwájú wo ló yẹ káwọn tá à ń kọ́ lẹ́kọ̀ọ́ Bíbélì ní ? 
 Káwọn akẹ́kọ̀ọ́ Bíbélì wa tó lè ṣe “ gbogbo ohun ” tí Jésù pa láṣẹ fáwọn ọmọlẹ́yìn rẹ̀ , wọ́n ní láti tẹ̀ síwájú débi táwọn náà á fi dẹni tó ń kọ́ àwọn èèyàn lẹ́kọ̀ọ́ Ọ̀rọ̀ Ọlọ́run . 
 Kí lo lè ṣe láti ran akẹ́kọ̀ọ́ rẹ lọ́wọ́ kó lè ní irú ìtẹ̀síwájú bẹ́ẹ̀ ? 
 Kí nìdí tó fi yẹ kó o gba akẹ́kọ̀ọ́ rẹ níyànjú pé kó máa wá sí ìpéjọpọ̀ àwa Kristẹni ? 
 Látìgbà ìkẹ́kọ̀ọ́ àkọ́kọ́ ni kó o ti máa sọ fún akẹ́kọ̀ọ́ rẹ pé kó bá ọ lọ sí ìpàdé ìjọ . 
 Ṣàlàyé fún un pé ìpàdé lo ti ń gba ìdálẹ́kọ̀ọ́ nípa bó o ṣe lè máa kọ́ àwọn èèyàn lẹ́kọ̀ọ́ Ọ̀rọ̀ Ọlọ́run . 
 Fún ọ̀sẹ̀ mélòó kan , máa lo ìṣẹ́jú díẹ̀ ní gbogbo ìgbà tẹ́ ẹ bá parí ìkẹ́kọ̀ọ́ láti ṣàlàyé ètò oúnjẹ tẹ̀mí tó ò ń gbádùn ní ọ̀kọ̀ọ̀kan àwọn ìpàdé ìjọ àti àpéjọ . 
 Fi ìtara sọ àwọn àǹfààní tó o máa ń jẹ ní ọ̀kọ̀ọ̀kan àwọn ìpàdé àti àpéjọ wọ̀nyí . 
 Bí akẹ́kọ̀ọ́ kan bá ti lè bẹ̀rẹ̀ sí í wá sípàdé báyìí , ó ṣeé ṣe kó dẹni tó ń kọ́ àwọn èèyàn lẹ́kọ̀ọ́ Ọ̀rọ̀ Ọlọ́run . 
 16 , 17 . 
 Àwọn ohun wo ni akẹ́kọ̀ọ́ Bíbélì rẹ lè pinnu láti lépa kọ́wọ́ rẹ̀ sì tẹ̀ nínú ìjọsìn Ọlọ́run ? 
 Ran akẹ́kọ̀ọ́ rẹ lọ́wọ́ kó lè pinnu láti lépa àwọn ohun tọ́wọ́ rẹ̀ lè tẹ̀ nínú ìjọsìn Ọlọ́run . 
 Bí àpẹẹrẹ , gbà á níyànjú pé kó máa sọ ohun tó ń kọ́ fún ọ̀rẹ́ rẹ̀ tàbí ìbátan rẹ̀ . 
 Tún gbà á nímọ̀ràn pé kó pinnu láti ka Bíbélì látòkèdélẹ̀ . 
 Tó o bá ràn án lọ́wọ́ láti bẹ̀rẹ̀ sí í ka Bíbélì déédéé kó sì máa bá a lọ bẹ́ẹ̀ , èyí á ràn án lọ́wọ́ fún ìgbà pípẹ́ lẹ́yìn ìrìbọmi rẹ̀ . 
 Yàtọ̀ síyẹn , o lè gbà á níyànjú pé bó ṣe ń kẹ́kọ̀ọ́ nínú ìwé Bíbélì Fi Kọ́ni , kó máa fi ó kéré tán , ẹsẹ Bíbélì kan tó dáhùn ìbéèrè pàtàkì kan sọ́kàn nínú ọ̀kọ̀ọ̀kan àwọn orí tó wà nínú ìwé náà . 
 Tó bá ń ṣe bẹ́ẹ̀ , á di “ aṣiṣẹ́ tí kò ní ohun kankan láti tì í lójú , tí ń fi ọwọ́ títọ̀nà mú ọ̀rọ̀ òtítọ́ . ” — 2 Tímótì 2 : 15 . 
 Gba akẹ́kọ̀ọ́ rẹ níyànjú pé kó máa ṣàlàyé àwọn ẹsẹ Bíbélì tó bá lò nígbà tó bá ń dáhùn ìbéèrè táwọn èèyàn bi í nípa ohun tó gbà gbọ́ , kó má kàn máa sọ ẹsẹ Ìwé Mímọ́ lórí tàbí kó kàn sọ ohun tó wà nínú rẹ̀ lọ́rọ̀ ara rẹ̀ . 
 Tẹ́ ẹ bá jọ fi dánra wò ní ṣókí , á ràn án lọ́wọ́ . 
 Nígbà tẹ́ ẹ bá ń fi dánra wò , kó o ṣe ìbátan rẹ̀ tàbí òṣìṣẹ́ ẹlẹgbẹ́ rẹ̀ tó béèrè ìbéèrè lọ́wọ́ rẹ̀ nípa ohun tó gbà gbọ́ . 
 Bí akẹ́kọ̀ọ́ náà bá ṣe ń ṣàlàyé , fi hàn án bó ṣe lè fi “ inú tútù àti ọ̀wọ̀ jíjinlẹ̀ ” dá àwọn tó bi í ní ìbéèrè lóhùn . — 1 Pétérù 3 : 15 . 
 Nígbà tí akẹ́kọ̀ọ́ Bíbélì kan bá kúnjú ìwọ̀n láti di akéde tí kò tíì ṣèrìbọmi , ìrànlọ́wọ́ wo lo tún lè ṣe fún un ? 
 Tó bá yá , akẹ́kọ̀ọ́ náà lè kúnjú ìwọ̀n láti lọ sóde ẹ̀rí . 
 Jẹ́ kó yé e pé àǹfààní ńlá lẹni tí wọ́n bá jẹ́ kó máa ṣe iṣẹ́ òjíṣẹ́ yìí ní . 
 Táwọn alàgbà bá ti pinnu pé akẹ́kọ̀ọ́ náà kúnjú ìwọ̀n láti di akéde tí kò tíì ṣèrìbọmi , ràn án lọ́wọ́ láti múra ìgbọ́rọ̀kalẹ̀ kan tó rọrùn sílẹ̀ kó o sì bá a ṣiṣẹ́ lóde ẹ̀rí . 
 Máa bá a ṣiṣẹ́ déédéé nínú onírúurú ẹ̀ka iṣẹ́ ìwàásù kó o sì kọ́ ọ bó ṣe lè múra ìpadàbẹ̀wò tó múná dóko sílẹ̀ àti bó ṣe lè ṣe é . 
 Tó bá rí i pé ìwọ alára ń ṣe bẹ́ẹ̀ , òun náà á fẹ́ gbìyànjú dáadáa . — Lúùkù 6 : 40 . 
 “ Gba Ara Rẹ àti Àwọn Tí Ń Fetí sí Ọ Là ” 
 19 , 20 . 
 Kí ló yẹ ká pinnu láti ṣe , kí sì nìdí ? 
 Kì í ṣe iṣẹ́ kékeré rárá láti ran ẹnì kan lọ́wọ́ láti ní “ ìmọ̀ pípéye nípa òtítọ́ . ” 
 Àmọ́ , ohun tó lè fúnni láyọ̀ bíi kéèyàn ran ẹnì kan lọ́wọ́ láti máa ṣe ohun tí Bíbélì fi kọ́ni ò pọ̀ . 
 Dájúdájú , àǹfààní ńlá la ní láti jẹ́ “ alábàáṣiṣẹ́pọ̀ pẹ̀lú Ọlọ́run ” nínú iṣẹ́ ìkọ́nilẹ́kọ̀ọ́ Bíbélì tá à ń ṣe jákèjádò ayé ! — 1 Kọ́ríńtì 3 : 9 . 
 Láìpẹ́ , Jèhófà yóò tipasẹ̀ Jésù Kristi àtàwọn áńgẹ́lì alágbára mú ìparun wá sórí “ àwọn tí kò mọ Ọlọ́run àti àwọn tí kò ṣègbọràn sí ìhìn rere nípa Jésù Olúwa wa . ” 
 Ẹ̀mí àwọn èèyàn wà nínú ewu o . 
 Ǹjẹ́ o lè fi ṣe ìpinnu rẹ pé , ó kéré tán , wàá ní ìkẹ́kọ̀ọ́ Bíbélì kan tí wàá máa darí nínú ìwé Kí Ni Bíbélì Fi Kọ́ni Gan - an ? 
 Bó o ṣe ń kópa nínú iṣẹ́ yìí , wàá láǹfààní láti “ gba ara rẹ àti àwọn tí ń fetí sí ọ là . ” 
 Ní báyìí , ju ti ìgbàkígbà rí lọ , a ní láti ran àwọn èèyàn lọ́wọ́ kíákíá kí wọ́n lè máa ṣe ohun tí Bíbélì fi kọ́ni . 
 [ Àlàyé ìsàlẹ̀ ìwé ] 
 Àwa Ẹlẹ́rìí Jèhófà la ṣe é . 
 Ẹ̀kọ́ Wo Lo Kọ́ ? 
 • Kí nìdí tá a fi ṣe ìwé Bíbélì Fi Kọ́ni ? 
 • Báwo lo ṣe lè fi ìwé Bíbélì Fi Kọ́ni bẹ̀rẹ̀ ìkẹ́kọ̀ọ́ Bíbélì ? 
 • Àwọn ọ̀nà ìkọ́nilẹ́kọ̀ọ́ wo ló múná dóko jù lọ ? 
 • Báwo lo ṣe lè ran akẹ́kọ̀ọ́ rẹ lọ́wọ́ kó lè dẹni tí yóò máa fi Ọ̀rọ̀ Ọlọ́run kọ́ àwọn èèyàn ? 
 [ Àwòrán tó wà ní ojú ìwé 26 ] 
 Ǹjẹ́ ò ń lo ìwé yìí lọ́nà tó múná dóko ? 
 [ Àwòrán tó wà ní ojú ìwé 27 ] 
 Ìjíròrò ṣókí lè mú kẹ́nì kan fẹ́ láti ní ìmọ̀ Bíbélì 
 [ Àwòrán tó wà ní ojú ìwé 29 ] 
 Kí lo lè ṣe láti jẹ́ kí akẹ́kọ̀ọ́ rẹ mọ̀ pé inú Bíbélì làwọn ohun tó ń kọ́ ti wá ? 
 [ Àwòrán tó wà ní ojú ìwé 30 ] 
 Ran akẹ́kọ̀ọ́ rẹ lọ́wọ́ kó lè tẹ̀ síwájú 
 Jèhófà Jẹ́ Ọlọ́run Tó Mọrírì Ìsapá Wa 
 “ Ọlọ́run kì í ṣe aláìṣòdodo tí yóò fi gbàgbé iṣẹ́ yín àti ìfẹ́ tí ẹ fi hàn fún orúkọ rẹ̀ . ” — HÉBÉRÙ 6 : 10 . 
 Báwo ni Jèhófà ṣe fi hàn pé òun mọrírì Rúùtù , tó wá láti ilẹ̀ Móábù ? 
 JÈHÓFÀ mọrírì ìsapá àwọn tó ń fi gbogbo ọkàn wọn wá ọ̀nà láti ṣe ìfẹ́ rẹ̀ , ó sì máa ń san èrè tó pọ̀ gan - an fún wọn . 
 Bóásì , tó jẹ́ ọkùnrin olóòótọ́ , mọ̀ nípa ànímọ́ rere tí Ọlọ́run ní yìí , ìdí nìyẹn tó fi sọ nípa rẹ̀ fún Rúùtù , tó wá láti ilẹ̀ Móábù , tó fìfẹ́ bójú tó ìyá ọkọ rẹ̀ tó jẹ́ opó , pé : “ Kí Jèhófà san ọ́ lẹ́san fún bí o ṣe hùwà , kí owó ọ̀yà pípé sì wà fún ọ láti ọ̀dọ̀ Jèhófà . ” 
 Ǹjẹ́ Ọlọ́run bù kún Rúùtù ? 
 Bẹ́ẹ̀ ni , ó bù kún un ! 
 Kódà , ìtàn rẹ̀ wà nínú Bíbélì ! 
 Yàtọ̀ síyẹn , ó fẹ́ Bóásì ó sì di ìyá ńlá Dáfídì Ọba àti Jésù Kristi . 
 Èyí jẹ́ ọ̀kan ṣoṣo péré lára ọ̀pọ̀ àpẹẹrẹ inú Bíbélì tó fi hàn pé Jèhófà máa ń fi mọrírì hàn fàwọn ìránṣẹ́ rẹ̀ . 
 2 , 3 . ( a ) Kí ló mú kí fífi tí Jèhófà ń fi ìmọrírì hàn fáwọn èèyàn ẹlẹ́ṣẹ̀ jọni lójú gan - an ? 
 ( b ) Kí nìdí tó fi ṣeé ṣe fún Jèhófà láti fi ojúlówó ìmọrírì hàn ? 
 Ṣàpèjúwe . 
 Aláìṣòdodo ni Jèhófà máa ka ara rẹ̀ sí tí kò bá fi ìmọrírì hàn . 
 Ìwé Hébérù 6 : 10 sọ pé : “ Ọlọ́run kì í ṣe aláìṣòdodo tí yóò fi gbàgbé iṣẹ́ yín àti ìfẹ́ tí ẹ fi hàn fún orúkọ rẹ̀ , ní ti pé ẹ ti ṣe ìránṣẹ́ fún àwọn ẹni mímọ́ , ẹ sì ń bá a lọ ní ṣíṣe ìránṣẹ́ . ” 
 Ohun tó mú kí gbólóhùn yìí jọni lójú ni pé , Ọlọ́run máa ń mọrírì àwọn tó ń fi gbogbo ọkàn wọn sìn ín bí wọ́n tilẹ̀ jẹ́ ẹlẹ́ṣẹ̀ tí wọ́n sì ti kùnà ògo rẹ̀ . — Róòmù 3 : 23 . 
 Nítorí pé a jẹ́ aláìpé , a lè máa rò pé àwọn ohun tá à ń ṣe tó fi hàn pé à ń fọkàn sin Ọlọ́run ò fi bẹ́ẹ̀ já mọ́ nǹkan kan , kò sì tó ohun tí Ọlọ́run lè tìtorí rẹ̀ bù kún wa . 
 Àmọ́ Jèhófà mọ ohun tó wà lọ́kàn wa àti ipò tí olúkúlùkù wa wà , ó si mọyì iṣẹ́ ìsìn tá à ń fi gbogbo ọkàn wa ṣe . 
 Àpẹẹrẹ kan rèé : Ìyá kan rí ẹ̀bùn kan lórí tábìlì rẹ̀ , ẹ̀gbà ọrùn kan tó jẹ́ olówó pọ́ọ́kú ni ẹ̀bùn náà . 
 Ó tiẹ̀ lè kọ́kọ́ fojú pa ẹ̀bùn náà rẹ́ kó sì tì í sẹ́gbẹ̀ẹ́ kan . 
 Àmọ́ , tí káàdì kan tó wà lẹ́gbẹ̀ẹ́ ẹ̀bùn náà bá fi hàn pé ọmọ rẹ̀ obìnrin kékeré ló fi gbogbo owó tó ti ń tọ́jú pa mọ́ ra ẹ̀bùn náà fún un , ìyá yìí lè wá fojú tó yàtọ̀ wo ẹ̀bùn náà . 
 Ó ṣeé ṣe kí omi bọ́ lójú rẹ̀ bó ṣe ń gbá ọmọ rẹ̀ mọ́ra , tó sì ń fi hàn pé òun mọrírì ẹ̀bùn náà gan - an . 
 4 , 5 . 
 Báwo ni Jésù ṣe fara wé Jèhófà nínú fífi ìmọrírì hàn ? 
 Jèhófà mọ ìdí tá a fi ń ṣe nǹkan àti ibi tágbára wa mọ , ìyẹn ló ń jẹ́ kó mọrírì rẹ̀ gan - an nígbà tá a bá ṣe gbogbo ohun tá a lè ṣe , yálà ó kéré tàbí ó pọ̀ . 
 Jésù fi bí Bàbá rẹ̀ ṣe rí gẹ́lẹ́ hàn lórí kókó yìí . 
 Rántí ìtàn inú Bíbélì tó sọ nípa ọrẹ táṣẹ́rẹ́ tí opó aláìní kan mú wá . 
 “ Bí [ Jésù ] ti gbé ojú sókè , ó rí àwọn ọlọ́rọ̀ tí wọ́n ń sọ ẹ̀bùn wọn sínú àwọn àpótí ìṣúra . 
 Nígbà náà ni ó rí opó aláìní kan tí ó sọ ẹyọ owó kéékèèké méjì tí ìníyelórí wọn kéré gan - an síbẹ̀ , ó sì wí pé : ‘ Lótìítọ́ ni mo sọ fún yín , Bí ó tilẹ̀ jẹ́ pé opó yìí jẹ́ òtòṣì , ó sọ sínú rẹ̀ ju gbogbo wọn lọ . 
 Nítorí gbogbo àwọn wọ̀nyí sọ ẹ̀bùn sílẹ̀ láti inú àṣẹ́kùsílẹ̀ wọn , ṣùgbọ́n obìnrin yìí láti inú àìní rẹ̀ , ó sọ gbogbo àlùmọ́ọ́nì ìgbésí ayé tí ó ní sínú rẹ̀ . ’ ” — Lúùkù 21 : 1 - 4 . 
 Mímọ̀ tí Jésù mọ ipò tí obìnrin náà wà , tó mọ̀ pé opó ni , pé ó tún jẹ́ tálákà ló mú kí ẹ̀bùn rẹ̀ yẹn ṣe pàtàkì gan - an lójú rẹ̀ , ìyẹn ló sì mú kó mọrírì rẹ̀ gan - an . 
 Bí Jèhófà ṣe rí gẹ́lẹ́ nìyẹn . 
 Ǹjẹ́ kò wú ọ lórí láti mọ̀ pé ipò yòówù kó o wà , ó lè rí ojú rere Ọlọ́run wa tó lẹ́mìí ìmọrírì àti ojú rere Ọmọ rẹ̀ ? 
 Jèhófà San Èrè fún Ará Etiópíà Kan Tó Jẹ́ Olùbẹ̀rù Ọlọ́run 
 6 , 7 . 
 Báwo ni Jèhófà ṣe fi hàn pé òun mọrírì ohun tí Ebedi - mélékì ṣe , kí sì nìdí ? 
 Léraléra la rí i nínú Ìwé Mímọ́ pé Jèhófà máa ń san èrè fún àwọn tó bá ń ṣe ìfẹ́ rẹ̀ . 
 Wo ọ̀nà tó gbà bá Ebedi - mélékì , ará Etiópíà kan tó bẹ̀rù Ọlọ́run lò . 
 Ọkùnrin yìí gbé ayé lákòókò kan náà pẹ̀lú Jeremáyà ó sì jẹ́ ìránṣẹ́ ní agboolé Sedekáyà , Ọba Júdà tó jẹ́ aláìṣòótọ́ . 
 Ebedi - mélékì gbọ́ pé àwọn ọmọ ọba Júdà ti fi ẹ̀sùn èké kan wòlíì Jeremáyà pé ó ṣọ̀tẹ̀ síjọba , wọ́n sì ti jù ú sínú ìkùdu kan , kí ebi lè pa á kú síbẹ̀ . 
 Níwọ̀n bí Ebedi - mélékì ti mọ̀ pé ohun tí Jeremáyà ń wàásù rẹ̀ ló mú káwọn èèyàn náà kórìíra rẹ̀ , ó fi ẹ̀mí ara rẹ̀ wewu , ó lọ bẹ ọba . 
 Tìgboyàtìgboyà ni ará Etiópíà yìí fi sọ pé : “ Olúwa mi ọba , àwọn ọkùnrin yìí ti ṣe ohun búburú nínú gbogbo ohun tí wọ́n ṣe sí Jeremáyà wòlíì , ẹni tí wọ́n sọ sínú ìkùdu , kí ó bàa lè kú sí ibi tí ó wà nítorí ìyàn náà . ” 
 Ọba wá pàṣẹ pé kí Ebedi - mélékì kó ọgbọ̀n ọkùnrin lọ síbẹ̀ kí wọ́n lè yọ wòlíì Ọlọ́run náà jáde . — Jeremáyà 38 : 8 - 13 . 
 Jèhófà rí i pé Ebedi - mélékì ní ìgbàgbọ́ , èyí tó mú kó lè borí ohunkóhun tí ì bá ti máa bà á lẹ́rù . 
 Nípa bẹ́ẹ̀ , Jèhófà fi hàn pé òun mọrírì ohun tí Ebedi - mélékì ṣe yìí gan - an , ó sì tipasẹ̀ Jeremáyà sọ fún un pé : “ Kíyè sí i , èmi yóò mú ọ̀rọ̀ mi ṣẹ sórí ìlú ńlá yìí ní ti ìyọnu àjálù kì í sì í ṣe fún rere , . . . 
 Ṣe ni èmi yóò sì dá ọ nídè ní ọjọ́ yẹn , . . . a kì yóò sì fi ọ́ lé àwọn ènìyàn tí ìwọ ń fòyà wọn lọ́wọ́ . 
 Nítorí , láìkùnà , èmi yóò pèsè àsálà fún ọ . . . ; dájúdájú , ìwọ yóò sì ni ọkàn rẹ bí ohun ìfiṣèjẹ , nítorí pé o ní ìgbẹ́kẹ̀lé nínú mi . ” 
 Láìsí àní - àní , Jèhófà kó Ebedi - mélékì àti Jeremáyà yọ lọ́wọ́ àwọn ọmọ ọba Júdà tí wọ́n jẹ́ ẹni ibi àti lọ́wọ́ àwọn ará Bábílónì tó pa Jerúsálẹ́mù run . 
 Sáàmù 97 : 10 sọ pé : “ [ Jèhófà ] ń ṣọ́ ọkàn àwọn ẹni ìdúróṣinṣin rẹ̀ ; ó ń dá wọn nídè kúrò lọ́wọ́ àwọn ẹni burúkú . ” 
 “ Baba Rẹ Tí Ń Ríran ní Ìkọ̀kọ̀ Yóò San Án Padà fún Ọ ” 
 8 , 9 . 
 Gẹ́gẹ́ bí Jésù ṣe fi hàn , irú àdúrà wo ni Jèhófà máa ń mọrírì rẹ̀ ? 
 Ẹ̀rí mìíràn tó tún fi hàn pé Jèhófà mọyì ìfọkànsìn wa la rí nínú ohun tí Bíbélì sọ nípa àdúrà . 
 Ọkùnrin ọlọgbọ́n nì sọ pé : “ Àdúrà àwọn adúróṣánṣán jẹ́ ìdùnnú [ Ọlọ́run ] . ” 
 Nígbà ayé Jésù , ọ̀pọ̀ àwọn aṣáájú ìsìn ló máa ń gbàdúrà ní gbangba . 
 Kì í ṣe pé wọ́n ní ojúlówó ẹ̀mí ìjọsìn o , ńṣe ni wọ́n ń ṣe bẹ́ẹ̀ káwọn èèyàn lè rí wọn . 
 Jésù sọ pé : “ Wọ́n ń gba èrè wọn ní kíkún . ” 
 Ó wá fún àwọn ọmọlẹ́yìn rẹ̀ nítọ̀ọ́ni pé : “ Ìwọ , bí ó ti wù kí ó rí , nígbà tí o bá ń gbàdúrà , lọ sínú yàrá àdáni rẹ àti , lẹ́yìn títi ilẹ̀kùn rẹ , gbàdúrà sí Baba rẹ tí ń bẹ ní ìkọ̀kọ̀ ; nígbà náà Baba rẹ tí ń ríran ní ìkọ̀kọ̀ yóò san án padà fún ọ . ” — Mátíù 6 : 5 , 6 . 
 Àmọ́ ṣá , kì í ṣe pé Jésù ní kéèyàn má gbàdúrà ní gbangba o , ó ṣe tán , òun fúnra rẹ̀ gbàdúrà ní gbangba láwọn àkókò kan . 
 Jèhófà máa ń mọrírì rẹ̀ gan - an nígbà tá a bá gbàdúrà sí i látọkànwá , tí kì í ṣe pé a fẹ́ ṣe àṣehàn . 
 Ká sòótọ́ , àdúrà tí ẹnì kọ̀ọ̀kan wa ń dá gbà jẹ́ ohun tá a fi máa ń mọ bí ìfẹ́ tá a ní fún Ọlọ́run àti ìgbẹ́kẹ̀lé tá a ní nínú rẹ̀ ti jinlẹ̀ tó . 
 Abájọ tí kò fi yẹ kó yà wá lẹ́nu rárá pé Jésù sábà máa ń wá ibi tóun ti máa dá gbàdúrà . 
 Ìgbà kan wà tó ṣe èyí “ ní kùtùkùtù òwúrọ̀ , nígbà tí ilẹ̀ kò tíì mọ́ . ” 
 Ní àkókò mìíràn , “ ó gun òkè ńlá lọ ní òun nìkan láti gbàdúrà . ” 
 Kí Jésù tó yan àwọn ọmọ ẹ̀yìn rẹ̀ méjìlá , ó fi gbogbo òru gbàdúrà ní òun nìkan . — Máàkù 1 : 35 ; Mátíù 14 : 23 ; Lúùkù 6 : 12 , 13 . 
 Nígbà táwọn àdúrà wa bá fi òótọ́ inú hàn , àti fífẹ́ tá a fẹ́ láti múnú Ọlọ́run dùn , ìdánilójú wo la lè ní ? 
 Ó dájú pé Jèhófà ti ní láti fetí sílẹ̀ dáadáa sáwọn ọ̀rọ̀ tí Ọmọ rẹ̀ ń sọ látọkànwá yẹn ! 
 Kódà , àwọn ìgbà mìíràn wà tí Jésù gbàdúrà “ pẹ̀lú igbe ẹkún kíkankíkan àti omijé , a sì gbọ́ ọ pẹ̀lú ojú rere nítorí ìbẹ̀rù rẹ̀ fún Ọlọ́run . ” 
 Tí àdúrà wa bá fi irú òótọ́ inú bẹ́ẹ̀ hàn , àti fífẹ́ tá a fẹ́ láti múnú Ọlọ́run dùn , kí ó dá wa lójú pé Baba wa ọ̀run ń tẹ́tí sí àdúrà náà dáadáa , ó sì mọrírì rẹ̀ gan - an . 
 Láìsí àní - àní , “ Jèhófà ń bẹ nítòsí gbogbo àwọn . . . tí ń ké pè é ní òótọ́ . ” — Sáàmù 145 : 18 . 
 Ojú wo ni Jèhófà fi ń wo ohun tá a bá ṣe níkọ̀kọ̀ ? 
 Bí Jèhófà bá mọrírì rẹ̀ nígbà tá a bá gbàdúrà sí i níkọ̀kọ̀ , ẹ ò rí i pé yóò mọrírì rẹ̀ gan - an nígbà tá a bá ṣègbọràn sí i níkọ̀kọ̀ ! 
 Dájúdájú , Jèhófà rí ohun tá a bá ṣe níkọ̀kọ̀ . 
 Àní , jíjẹ́ tá a bá jẹ́ olóòótọ́ tá a sì ń ṣègbọràn nígbà tá a bá dá nìkan wà , ń fi hàn pé a ní “ ọkàn - àyà pípé pérépéré ” sí Jèhófà , ìyẹn ọkàn tó mọ́ tó sì múra tán láti ṣe ohun tó tọ́ . 
 Irú ìwà bẹ́ẹ̀ máa ń múnú Jèhófà dùn gan - an ! — Òwe 27 : 11 ; 1 Jòhánù 3 : 22 . 
 12 , 13 . 
 Báwo la ṣe lè dáàbò bo èrò inú àti ọkàn wa ká sì dà bíi Nàtáníẹ́lì tó jẹ olóòótọ́ ọmọ ẹ̀yìn ? 
 Látàrí èyí , àwọn Kristẹni tòótọ́ máa ń yẹra fún àwọn ẹ̀ṣẹ̀ ìkọ̀kọ̀ tó lè ba èrò inú àti ọkàn èèyàn jẹ́ , irú bíi wíwo àwòrán oníhòòhò àti ìwà ipá . 
 Bó tilẹ̀ jẹ́ pé àwọn ẹ̀ṣẹ̀ kan lè má hàn sáwọn èèyàn , a mọ̀ pé “ ohun gbogbo wà ní ìhòòhò àti ní ṣíṣísílẹ̀ gbayawu fún ojú ẹni tí a óò jíhìn fún . ” 
 Tá a bá ń sapá láti yẹra fún àwọn ohun tínú Jèhófà kò dùn sí , a ó ní ẹ̀rí ọkàn tó dára , inú wa yóò sì máa dùn nítorí mímọ̀ tá a mọ̀ pé Ọlọ́run tẹ́wọ́ gbà wá . 
 Kò sí iyèméjì rárá pé Jèhófà máa ń mọrírì ẹni “ tí ń rìn láìlálèébù , tí ó sì ń fi òdodo ṣe ìwà hù tí ó sì ń sọ òtítọ́ nínú ọkàn - àyà rẹ̀ . ” — Sáàmù 15 : 1 , 2 . 
 Àmọ́ o , báwo la ṣe lè dáàbò bo èrò inú àti ọkàn wa nínú ayé tó kún fún ìwà búburú yìí ? 
 Láfikún sí lílo gbogbo ohun tí Jèhófà ń pèsè kí ìgbàgbọ́ wa lè lágbára , a tún gbọ́dọ̀ sa gbogbo ipá wa láti yàgò fún ohun búburú ká sì máa ṣe ohun tó dára . 
 A tún ní láti máa gbé ìgbésẹ̀ kíá kí àwọn èrò òdì má bàá di èyí tó gbilẹ̀ lọ́kàn wa , tí yóò sì wá bí ẹ̀ṣẹ̀ . 
 Ronú nípa bínú rẹ ṣe máa dùn tó ká ní ìwọ ni Jésù sọ ohun tó sọ fún Nàtáníẹ́lì yẹn fún pé : “ Wò ó , [ ọkùnrin kan ] nínú ẹni tí ẹ̀tàn kankan kò sí . ” 
 Nàtáníẹ́lì yìí , tó tún ń jẹ́ Bátólómíù , wá ní àǹfààní àrà ọ̀tọ̀ , ó di ọkàn lára àwọn àpọ́sítélì méjìlá tí Jésù ní . — Máàkù 3 : 16 - 19 . 
 “ Àlùfáà Àgbà Tí Ó Jẹ́ Aláàánú àti Olùṣòtítọ́ ” 
 Báwo ni ojú tí Jésù fi wo ẹ̀mí ọ̀làwọ́ Màríà ṣe yàtọ̀ sí ojú tàwọn yòókù fi wò ó ? 
 Nítorí pé Jésù jẹ́ “ àwòrán Ọlọ́run tí a kò lè rí , ” gbogbo ìgbà ló máa ń fara wé Baba rẹ̀ nínú fífi ìmọrírì hàn fún àwọn tó ń fi ọkàn tó mọ́ tónítóní sin Ọlọ́run . 
 Bí àpẹẹrẹ , ní nǹkan bí ọjọ́ márùn - ún ṣáájú ọjọ́ tí Jésù fi ẹ̀mí rẹ̀ lélẹ̀ , Símónì ará Bẹ́tánì gba òun àti díẹ̀ lára àwọn ọmọ ẹ̀yìn rẹ̀ lálejò sílé rẹ̀ . 
 Ní ìrọ̀lẹ́ ọjọ́ yẹn , Màríà , tó jẹ́ arábìnrin Lásárù àti Màtá , “ mú ìwọ̀n pọ́n - ùn kan òróró onílọ́fínńdà , ojúlówó náádì , olówó iyebíye gan - an ” ( tí iye rẹ̀ tó owó iṣẹ́ ọdún kan ) , ó sì dà á sí orí àti ẹsẹ̀ Jésù . 
 Àwọn kan wá sọ pé : “ Kí ní fa ìfiṣòfò yìí ? ” 
 Àmọ́ ojú tí Jésù fi wo ẹ̀mí ọ̀làwọ́ Màríà yìí yàtọ̀ pátápátá . 
 Ó kà á sí ẹ̀mí ọ̀làwọ́ tó ga tó sì ṣe pàtàkì gan - an fún ikú òun àti ìsìnkú òun tó ti sún mọ́lé . 
 Nítorí náà , dípò kí Jésù bá Màríà wí , ńṣe ló gbóríyìn fún un . 
 Ó ní : “ Ibikíbi tí a bá ti wàásù ìhìn rere yìí ní gbogbo ayé , ohun tí obìnrin yìí ṣe ni a ó sọ pẹ̀lú ní ìrántí rẹ̀ . ” — Mátíù 26 : 6 - 13 . 
 15 , 16 . 
 Àǹfààní wo la rí nínú gbígbé tí Jésù gbé lórí ilẹ̀ ayé tó sì tún sin Ọlọ́run gẹ́gẹ́ bí èèyàn ? 
 Ẹ ò rí i pé àǹfààní ńlá ló jẹ́ pé irú ẹni tó lẹ́mìí ìmọrírì bẹ́ẹ̀ ni Jésù tó jẹ́ Aṣáájú wa ! 
 Ká sòótọ́ , ìgbésí ayé Jésù gẹ́gẹ́ bí èèyàn múra rẹ̀ sílẹ̀ fún iṣẹ́ tí Jèhófà ní lọ́kàn fún un , ìyẹn ni iṣẹ́ Àlùfáà Àgbà àti jíjẹ́ tó máa jẹ́ Ọba lórí ìjọ àwọn ẹni àmì òróró lákọ̀ọ́kọ́ , àti lẹ́yìn náà , lórí gbogbo ayé . — Kólósè 1 : 13 ; Hébérù 7 : 26 ; Ìṣípayá 11 : 15 . 
 Kí Jésù tó wá sórí ilẹ̀ ayé , ó ti ní ìfẹ́ tó jinlẹ̀ fún ọmọ aráyé , ó sì fẹ́ràn wọn lọ́nà àrà ọ̀tọ̀ . 
 Gbígbé tó gbé lórí ilẹ̀ ayé gẹ́gẹ́ bí èèyàn túbọ̀ wá mú kó mọ̀ nípa àwọn àdánwò tá a ń fojú winá rẹ̀ nínú iṣẹ́ ìsìn wa sí Ọlọ́run . 
 Àpọ́sítélì Pọ́ọ̀lù kọ̀wé pé : “ Ó di dandan fún [ Jésù ] láti dà bí ‘ àwọn arákùnrin ’ rẹ̀ lọ́nà gbogbo , kí ó lè di àlùfáà àgbà tí ó jẹ́ aláàánú àti olùṣòtítọ́ . . . 
 Nítorí níwọ̀n bí òun fúnra rẹ̀ ti jìyà nígbà tí a ń dán an wò , ó lè wá ṣe àrànṣe fún àwọn tí a ń dán wò . ” 
 Ó ṣeé ṣe fún Jésù láti “ báni kẹ́dùn fún àwọn àìlera wa ” nítorí pé ó jẹ́ ẹni tí “ a ti dán wò ní gbogbo ọ̀nà bí àwa fúnra wa , ṣùgbọ́n tí kò ní ẹ̀ṣẹ̀ . ” — Hébérù 2 : 17 , 18 ; 4 : 15 , 16 . 
 17 , 18 . ( a ) Kí làwọn lẹ́tà Jésù sáwọn ìjọ méje tó wà ní Éṣíà Kékeré fi hàn nípa bí Jésù ti mọrírì àwọn ọmọ ẹ̀yìn rẹ̀ tó ? 
 ( b ) Kí lohun tá a múra àwọn Kristẹni ẹni àmì òróró sílẹ̀ dè ? 
 Lẹ́yìn tí Jésù jíǹde , ó wá túbọ̀ hàn pé ó mọrírì àwọn ọmọlẹ́yìn rẹ̀ nítorí àwọn àdánwò tí wọ́n ń fojú winá rẹ̀ . 
 Ronú lórí lẹ́tà rẹ̀ sáwọn ìjọ méje tó wà ní Éṣíà Kékeré , èyí tí àpọ́sítélì Jòhánù ṣàkọsílẹ̀ rẹ̀ . 
 Ohun tí Jésù sọ fún ìjọ tó wà ní Símínà ni pé : “ Mo mọ ìpọ́njú àti ipò òṣì rẹ . ” 
 Lẹ́nu kan , ohun tí Jésù ń sọ níbí yìí ni pé , ‘ mo lóye àwọn ìṣòro rẹ dáadáa ; mo mọ ohun tó ò ń fojú winá rẹ̀ . ’ 
 Níwọ̀n bí òun fúnra rẹ̀ sì ti jìyà títí dojú ikú , ó láàánú . 
 Pẹ̀lú ìdánilójú ló sì fi sọ pé : “ Jẹ́ olùṣòtítọ́ àní títí dé ikú , dájúdájú , èmi yóò sì fún ọ ní adé ìyè . ” — Ìṣípayá 2 : 8 - 10 . 
 Àwọn lẹ́tà rẹ̀ sáwọn ìjọ méjèèje náà kún fún àwọn ọ̀rọ̀ tó fi hàn pé Jésù mọ gbogbo ìṣòro táwọn ọmọ ẹ̀yìn rẹ̀ ń dojú kọ , ó sì mọrírì ìdúróṣinṣin wọn gan - an . 
 Rántí pé àwọn Kristẹni ẹni àmì òróró ni Jésù ń bá sọ̀rọ̀ , ìyẹn àwọn tó nírètí láti bá a ṣàkóso lókè ọ̀run . 
 Bíi ti Olúwa wọn , a ti múra wọn sílẹ̀ láti kó ipa pàtàkì nínú fífi àánú ṣèrànwọ́ lọ́nà tó ga , láti mú kí àwọn àǹfààní ẹbọ ìràpadà Kristi nasẹ̀ dé ọ̀dọ̀ aráyé tó jẹ́ ẹlẹ́ṣẹ̀ . — Ìṣípayá 5 : 9 , 10 ; 22 : 1 - 5 . 
 19 , 20 . 
 Báwo làwọn tó máa di ogunlọ́gọ̀ ńlá ṣe ń fi ìmọrírì wọn hàn sí Jèhófà àti sí Ọmọ rẹ̀ ? 
 Láìsí àní - àní , ìfẹ́ tí Jésù ní sáwọn ẹni àmì òróró ọmọlẹ́yìn rẹ̀ tún nasẹ̀ dé ọ̀dọ̀ àwọn “ àgùntàn mìíràn ” tí wọ́n jẹ́ olóòótọ́ , tí àràádọ́ta ọ̀kẹ́ wọn ti wà ní sẹpẹ́ báyìí láti di “ ogunlọ́gọ̀ ńlá . . . láti inú gbogbo àwọn orílẹ̀ - èdè , ” tí yóò la “ ìpọ́njú ńlá ” tí ń bọ̀ já . 
 Àwọn wọ̀nyí ń rọ́ wá sọ́dọ̀ Jésù nítorí pé wọ́n mọrírì ẹbọ ìràpadà rẹ̀ àti nítorí ìrètí ìyè àìnípẹ̀kun tí wọ́n ní . 
 Báwo ni wọ́n ṣe ń fi ìmọrírì wọn hàn ? 
 Wọ́n ń ṣe bẹ́ẹ̀ nípa ṣíṣe “ iṣẹ́ ìsìn ọlọ́wọ̀ fún [ Ọlọ́run ] tọ̀sán - tòru . ” — Ìṣípayá 7 : 15 - 17 . 
 Ìròyìn iṣẹ́ ìsìn ọdún 2006 jákèjádò ayé , èyí tó wà ní ojú ìwé 27 sí 30 , fún wa ní ẹ̀rí tó dájú pé lóòótọ́ làwọn òjíṣẹ́ olóòótọ́ wọ̀nyí ń ṣe “ iṣẹ́ ìsìn ọlọ́wọ̀ fún [ Jèhófà ] tọ̀sán - tòru . ” 
 Àní , láàárín ọdún kan yẹn , àwọn àgùntàn mìíràn wọ̀nyí àti díẹ̀ tó ṣẹ́ kù lára àwọn Kristẹni ẹni àmì òróró lo àpapọ̀ bílíọ̀nù kan , mílíọ̀nù ọgọ́rùn - ún mẹ́ta ó lé mẹ́tàlélọ́gbọ̀n , ẹgbẹ̀rún lọ́nà ọgọ́rùn - ún mẹ́sàn - án ó lé mẹ́rìndínláàádọ́rin , àti igba ó dín ẹyọ kan [ 1,333,966,199 ] wákàtí lórí iṣẹ́ ìwàásù , iye wákàtí yẹn sì jẹ́ nǹkan bí ẹgbẹ̀rún lọ́nà àádọ́jọ ó lé méjì , àti igba ó lé mẹ́tàlélọ́gọ́rin [ 152,283 ] ọdún ! 
 Túbọ̀ Máa Fi Ìmọrírì Rẹ Hàn ! 
 21 , 22 . ( a ) Lórí ọ̀ràn fífi ìmọrírì hàn , kí nìdí táwọn Kristẹni fi gbọ́dọ̀ wà lójúfò lóde òní ? 
 ( b ) Kí la ó gbé yẹ̀ wò nínú àpilẹ̀kọ tó kàn ? 
 Jèhófà àti Ọmọ rẹ̀ ti fi ìmọrírì tó ga gan - an hàn nínú àjọṣe àárín àwọn àtàwọn èèyàn aláìpé . 
 Àmọ́ ó ṣeni láàánú pé èyí tó pọ̀ jù lọ nínú àwọn èèyàn ni kì í fi bẹ́ẹ̀ ronú nípa Ọlọ́run , tó jẹ́ pé nǹkan ti ara wọn ni wọ́n ń gbájú mọ́ . 
 Nígbà tí Pọ́ọ̀lù ń sọ irú ìwà táwọn èèyàn tó ń gbé ayé ní “ àwọn ọjọ́ ìkẹyìn ” yìí yóò máa hù , ó kọ̀wé pé : “ Àwọn ènìyàn yóò jẹ́ olùfẹ́ ti ara wọn gan - an , wọ́n á ní ojúkòkòrò owó . . . 
 Wọn ò ní í ní ẹ̀mí ìmoore rárá . ” 
 Ẹ ò rí i pé àwọn yẹn yàtọ̀ pátápátá sí àwọn Kristẹni tòótọ́ , tí wọ́n ń tipasẹ̀ àdúrà àtọkànwá , ìgbọràn tinútinú , àti iṣẹ́ ìsìn tọkàntọkàn , fi hàn pé àwọn mọyì gbogbo ohun tí Ọlọ́run ti ṣe fún àwọn ! — Sáàmù 62 : 8 ; Máàkù 12 : 30 ; 1 Jòhánù 5 : 3 . 
 Nínú àpilẹ̀kọ tó kàn , a ó ṣàgbéyẹ̀wò díẹ̀ lára ọ̀pọ̀ ìpèsè tẹ̀mí tí Jèhófà ti fìfẹ́ nawọ́ rẹ̀ sí wa . 
 Bá a ṣe ń ronú lórí àwọn ‘ ẹ̀bùn rere ’ wọ̀nyí , ẹ jẹ́ kí ìmọrírì wa máa jinlẹ̀ sí i . — Jákọ́bù 1 : 17 . 
 Báwo Lo Ṣe Máa Dáhùn ? 
 • Báwo ni Jèhófà ṣe fi hàn pé òun jẹ́ Ọlọ́run tó ń mọrírì àwọn ìránṣẹ́ rẹ̀ ? 
 • Nígbà tá a bá dá wà , báwo la ṣe lè múnú Jèhófà dùn ? 
 • Àwọn ọ̀nà wo ni Jésù gbà fi ìmọrírì hàn ? 
 • Báwo ni gbígbé tí Jésù gbé lórí ilẹ̀ ayé gẹ́gẹ́ bí èèyàn ṣe ràn án lọ́wọ́ láti jẹ́ alákòóso tó láàánú tó sì mọrírì àwọn olóòótọ́ èèyàn ? 
 [ Àwòrán tó wà ní ojú ìwé 17 ] 
 Bíi ti òbí rere , Jèhófà máa ń mọrírì rẹ̀ gan - an nígbà tá a bá ṣe gbogbo ohun tágbára wa ká 
 Ẹ Túbọ̀ Máa Fi Ìmọrírì Hàn 
 “ Àwọn ìrònú rẹ mà ṣe iyebíye o ! 
 Ọlọ́run , àròpọ̀ iye wọn pátápátá mà pọ̀ o ! ” — SÁÀMÙ 139 : 17 . 
 1 , 2 . 
 Kí nìdí tó fi yẹ ká mọyì Ọ̀rọ̀ Ọlọ́run , báwo sì ni onísáàmù ṣe fi ìmọrírì hàn ? 
 LÁKÒÓKÒ tí wọ́n ń ṣe àwọn àtúnṣe kan nínú tẹ́ńpìlì Jèhófà tó wà ní Jerúsálẹ́mù , wọ́n rí ohun kan tó jẹ́ ìyàlẹ́nu . 
 Hilikáyà , Àlùfáà Àgbà , rí “ ìwé òfin Jèhófà láti ọwọ́ Mósè , ” ó sì dájú pé wọ́n ti ní láti kọ ìwé náà láti nǹkan bí ẹgbẹ̀rin ọdún ṣáájú àkókò yẹn ! 
 Ǹjẹ́ o lè fojú inú wo bí ọ̀ràn náà ṣe rí lára Jòsáyà Ọba tó jẹ́ olùbẹ̀rù Ọlọ́run nígbà tí wọ́n gbé ìwé náà síwájú rẹ̀ ? 
 Ó dájú pé ó mọyì rẹ̀ gan - an , ojú ẹsẹ̀ ló sì ní kí Ṣáfánì akọ̀wé kà á sókè ketekete . — 2 Kíróníkà 34 : 14 - 18 . 
 Lóde òní , ọ̀kẹ́ àìmọye èèyàn ló láǹfààní àtika Ọ̀rọ̀ Ọlọ́run , yálà ní odindi tàbí apá kan rẹ̀ . 
 Àmọ́ ṣe ìyẹn wá túmọ̀ sí pé Ìwé Mímọ́ ò fi bẹ́ẹ̀ níye lórí mọ́ ni , pé kò fi bẹ́ẹ̀ ṣe pàtàkì mọ́ ? 
 Rárá o ! 
 Ṣebí èrò Olódùmarè fúnra rẹ̀ ló wà nínú rẹ̀ , fún àǹfààní wa . 
 Nígbà tí Dáfídì , ọ̀kan lára àwọn tó kọ ìwé Sáàmù , ń sọ bí Ọ̀rọ̀ Ọlọ́run ṣe rí lára òun , ó kọ̀wé pé : “ Lójú mi , àwọn ìrònú rẹ mà ṣe iyebíye o ! 
 Ọlọ́run , àròpọ̀ iye wọn pátápátá mà pọ̀ o ! ” — Sáàmù 139 : 17 . 
 Kí ló fi hàn pé Dáfídì jẹ́ ẹni tó mọyì àjọṣe àárín òun àti Ọlọ́run dáadáa ? 
 Ìmọrírì tí Dáfídì ní fún Jèhófà , Ọ̀rọ̀ rẹ̀ , àti ètò tó ṣe fún ìjọsìn tòótọ́ kò yingin rárá . 
 Ọ̀pọ̀ sáàmù tó wúni lórí gan - an tí Dáfídì kọ fi bí ọ̀ràn náà ṣe rí lára rẹ̀ hàn . 
 Bí àpẹẹrẹ , nínú Sáàmù 27 : 4 , ohun tó kọ ni pé : “ Ohun kan ni mo béèrè lọ́wọ́ Jèhófà — ìyẹn ni èmi yóò máa wá , kí n lè máa gbé inú ilé Jèhófà ní gbogbo ọjọ́ ayé mi , kí n lè máa rí adùn Jèhófà kí n sì lè máa fi ẹ̀mí ìmọrírì wo tẹ́ńpìlì rẹ̀ . ” 
 Nínú èdè Hébérù ìpilẹ̀ṣẹ̀ , gbólóhùn náà , “ máa fi ẹ̀mí ìmọrírì wo ” nǹkan túmọ̀ sí kéèyàn ṣàṣàrò lórí nǹkan fún àkókò gígùn , kó ṣàgbéyẹ̀wò nǹkan fínnífínní , kó wo nǹkan tayọ̀tayọ̀ , tìdùnnú - tìdùnnú , àti pẹ̀lú ìmọrírì . 
 Ó hàn gbangba pé Dáfídì jẹ́ ẹni tó mọyì àjọṣe àárín òun àti Ọlọ́run dáadáa , ó mọrírì gbogbo ohun tí Jèhófà pèsè fún un láti mú kí ìgbàgbọ́ rẹ̀ lágbára , ó sì mọrírì gbogbo òtítọ́ tí Ọlọ́run ń ṣí payá fún un . 
 Ó yẹ káwa náà máa fi ìmọrírì hàn bíi ti Dáfídì . — Sáàmù 19 : 7 - 11 . 
 Máa Dúpẹ́ Pé O Láǹfààní Láti Mọ Ẹ̀kọ́ Bíbélì 
 Kí ló mú kí Jésù “ ní ayọ̀ púpọ̀ nínú ẹ̀mí mímọ́ ” ? 
 Níní òye Ọ̀rọ̀ Ọlọ́run kò sinmi lé ọgbọ́n orí tàbí ọgbọ́n ayé yìí , èyí tó máa ń jẹ́ káwọn èèyàn gbéra ga . 
 Kàkà bẹ́ẹ̀ , ó sinmi lórí inú rere àìlẹ́tọ̀ọ́sí tí Jèhófà fi hàn sáwọn onírẹ̀lẹ̀ , àwọn tó mọyì òtítọ́ , tí àwọn ohun tí wọ́n ṣaláìní nípa tẹ̀mí sì ń jẹ lọ́kàn lójú méjèèjì . 
 Nígbà tí Jésù ronú lórí bí Ọlọ́run ṣe kọ orúkọ àwọn aláìpé èèyàn kan sílẹ̀ lọ́run , ó “ ní ayọ̀ púpọ̀ nínú ẹ̀mí mímọ́ , ó sì wí pé : ‘ Mo yìn ọ́ ní gbangba , Baba , Olúwa ọ̀run àti ilẹ̀ ayé , nítorí pé ìwọ ti rọra fi ohun wọ̀nyí pa mọ́ kúrò lọ́dọ̀ àwọn ọlọ́gbọ́n àti amòye , o sì ti ṣí wọn payá fún àwọn ìkókó . ’ ” — Lúùkù 10 : 17 - 21 . 
 Kí nìdí táwọn ọmọ ẹ̀yìn Jésù kò fi gbọ́dọ̀ fojú yẹpẹrẹ wo òtítọ́ Ìjọba Ọlọ́run tá a ṣí payá fún wọn ? 
 Lẹ́yìn tí Jésù gba àdúrà àtọkànwá yẹn tán , ó wá yíjú sáwọn ọmọ ẹ̀yìn rẹ̀ , ó ní : “ Aláyọ̀ ni àwọn ojú tí ó rí àwọn ohun tí ẹ ń rí . 
 Nítorí mo wí fún yín , ọ̀pọ̀ wòlíì àti àwọn ọba fẹ́ láti rí àwọn ohun tí ẹ ń rí ṣùgbọ́n wọn kò rí wọn , àti láti gbọ́ àwọn ohun tí ẹ ń gbọ́ ṣùgbọ́n wọn kò gbọ́ wọn . ” 
 Jésù gba àwọn olóòótọ́ ọmọ ẹ̀yìn rẹ̀ níyànjú pé kí wọ́n má ṣe fojú yẹpẹrẹ wo ìmọ̀ tó ṣeyebíye nípa Ìjọba Ọlọ́run tá a ṣí payá fún wọn . 
 Ọlọ́run kò ṣí òtítọ́ yìí payá fáwọn tó jẹ́ ìránṣẹ́ rẹ̀ ṣáájú ìgbà ayé Jésù , ó sì dájú pé kò ṣí i payá fáwọn “ ọlọ́gbọ́n àti amòye ” ìgbà ayé Jésù ! — Lúùkù 10 : 23 , 24 . 
 6 , 7 . ( a ) Àwọn ìdí wo ló fi yẹ ká mọrírì òtítọ́ tí Ọlọ́run ṣí payá ? 
 ( b ) Ìyàtọ̀ wo ló wà láàárín ìsìn tòótọ́ àti ìsìn èké lónìí ? 
 Àkókò tiwa yìí gan - an ló yẹ ká mọyì òtítọ́ ju ti ìgbàkígbà rí lọ , nítorí pé Jèhófà ti fún àwọn èèyàn rẹ̀ ní ìjìnlẹ̀ òye nípa Ọ̀rọ̀ rẹ̀ , nípasẹ̀ “ ẹrú olóòótọ́ àti olóye . ” 
 Ohun tí wòlíì Dáníẹ́lì kọ nípa àkókò òpin yìí ni pé : “ Ọ̀pọ̀ yóò máa lọ káàkiri , ìmọ̀ tòótọ́ yóò sì di púpọ̀ yanturu . ” 
 Àbí o kò gbà pé ìmọ̀ Ọlọ́run ti di “ púpọ̀ yanturu ” lóde òní àti pé àwọn ìránṣẹ́ Jèhófà ń jẹ oúnjẹ tẹ̀mí ní àjẹyó ? 
 Ẹ ò rí i pé àwọn èèyàn Ọlọ́run tí wọ́n ní ìmọ̀ tó pọ̀ nípa Ọlọ́run àti ohun tó fẹ́ ṣe fún aráyé yàtọ̀ pátápátá sáwọn tó wà nínú ìdàrúdàpọ̀ ìsìn Bábílónì Ńlá ! 
 Nítorí ìdí èyí , ọ̀pọ̀ èèyàn tí ìsìn èké ti já kulẹ̀ tàbí tí ohun tó ń ṣẹlẹ̀ níbẹ̀ ń kó nírìíra ló ń yíjú sí ìjọsìn tòótọ́ báyìí . 
 Wọ́n jẹ́ ẹni bí àgùntàn tí kò “ fẹ́ ṣàjọpín pẹ̀lú [ Bábílónì Ńlá ] nínú àwọn ẹ̀ṣẹ̀ rẹ̀ , ” tí kò sì “ fẹ́ gbà lára àwọn ìyọnu àjàkálẹ̀ rẹ̀ . ” 
 Jèhófà àtàwọn ìránṣẹ́ rẹ̀ ń pe gbogbo irú àwọn ẹni bẹ́ẹ̀ pé kí wọ́n wá sínú ìjọ Kristẹni tòótọ́ . — Ìṣípayá 18 : 2 - 4 ; 22 : 17 . 
 Àwọn Èèyàn Tó Lẹ́mìí Ìmọrírì Ń Rọ́ Wá Sọ́dọ̀ Ọlọ́run 
 8 , 9 . 
 Báwo ni ọ̀rọ̀ Hágáì 2 : 7 ṣe ń nímùúṣẹ lónìí ? 
 Àsọtẹ́lẹ̀ tí Jèhófà sọ nípa ilé ìjọsìn rẹ̀ tẹ̀mí ni pé : “ Èmi yóò sì mi gbogbo orílẹ̀ - èdè jìgìjìgì , àwọn ohun fífani - lọ́kàn - mọ́ra tí ń bẹ nínú gbogbo orílẹ̀ - èdè yóò sì wọlé wá ; èmi yóò sì fi ògo kún ilé yìí . ” 
 Àsọtẹ́lẹ̀ tó jẹ́ àgbàyanu yìí nímùúṣẹ nígbà ayé Hágáì , nígbà táwọn àṣẹ́kù tó padà wálé lára àwọn èèyàn Ọlọ́run tún tẹ́ńpìlì tó wà ní Jerúsálẹ́mù kọ́ . 
 Lóde òní , ọ̀rọ̀ Hágáì yìí tún ń nímùúṣẹ sára tẹ́ńpìlì ńlá tẹ̀mí tó jẹ́ ti Jèhófà . 
 Àràádọ́ta ọ̀kẹ́ èèyàn ti rọ́ wá sínú tẹ́ńpìlì ìṣàpẹẹrẹ náà kí wọ́n lè jọ́sìn Ọlọ́run “ ní ẹ̀mí àti òtítọ́ . ” 
 Ọdọọdún sì ni ẹgbẹẹgbẹ̀rún “ àwọn ohun fífani - lọ́kàn - mọ́ra tí ń bẹ nínú gbogbo orílẹ̀ - èdè ” ń rọ́ wọlé . 
 Bí àpẹẹrẹ , ìròyìn iṣẹ́ ìsìn ọdún 2006 jákèjádò ayé fi hàn pé ẹgbẹ̀rún lọ́nà igba ó lé méjìdínláàádọ́ta , àti ọgọ́rùn - ún mẹ́ta ó lé mẹ́tàdínlọ́gbọ̀n [ 248,327 ] èèyàn ló ṣèrìbọmi láti fi ẹ̀rí hàn pé àwọn ti ya ìgbésí ayé àwọn sí mímọ́ fún Jèhófà . 
 Èyí sì jẹ́ nǹkan bíi ọgọ́rùn - ún mẹ́fà àti ọgọ́rin [ 680 ] ẹni tuntun lójoojúmọ́ ! 
 Ìfẹ́ tí wọ́n ní fún òtítọ́ , àti fífẹ́ tí wọ́n fẹ́ láti sin Jèhófà gẹ́gẹ́ bí olùpòkìkí Ìjọba Ọlọ́run , fi hàn pé Ọlọ́run ló ń fà wọ́n lóòótọ́ . — Jòhánù 6 : 44 , 65 . 
 10 , 11 . 
 Sọ ohun kan tó ṣẹlẹ̀ tó fi hàn pé àwọn èèyàn mọrírì ẹ̀kọ́ Bíbélì . 
 Ọ̀pọ̀ lára àwọn ọlọ́kàn tútù wọ̀nyí ló wá sínú òtítọ́ nítorí pé wọ́n rí “ ìyàtọ̀ láàárín olódodo àti ẹni burúkú , láàárín ẹni tí ń sin Ọlọ́run àti ẹni tí kò sìn ín . ” 
 Wo àpẹẹrẹ ti Wayne àti Virginia . 
 Tọkọtaya ni wọ́n , ṣọ́ọ̀ṣì Pùròtẹ́sítáǹtì ni wọ́n sì ń lọ , àmọ́ wọ́n ní ọ̀pọ̀ ìbéèrè tí wọn ò rẹ́ni báwọn dáhùn . 
 Wọ́n kórìíra ogun , nígbà tí wọ́n sì rí àwọn àlùfáà tí wọ́n ń gbàdúrà fáwọn sójà àtàwọn ohun ìjà wọn , èyí tojú sú wọn bẹ́ẹ̀ ló sì tún bà wọ́n lọ́kàn jẹ́ . 
 Bí àgbà ti ń dé sáwọn tọkọtaya yìí , wọ́n rí i pé àwọn èèyàn ó fi bẹ́ẹ̀ kà wọ́n sí nínú ṣọ́ọ̀ṣì náà , bó tilẹ̀ jẹ́ pé Virginia ti kọ́ wọn lẹ́kọ̀ọ́ nílé ẹ̀kọ́ ọjọ́ ìsinmi wọn fún ọ̀pọ̀ ọdún . 
 Wọ́n ní : “ Kò sẹ́ni tó ń béèrè wa , kò tiẹ̀ sẹ́ni tó bìkítà nípa ìjọsìn wa sí Ọlọ́run . 
 Ohun tó ká wọn lára kò ju ọ̀rọ̀ owó lọ . 
 Ọ̀ràn náà tojú sú wa . ” 
 Ìgbà tí ṣọ́ọ̀ṣì náà wá bẹ̀rẹ̀ sí í fàyè gba ìbẹ́yà - kan - náà - lòpọ̀ ní gbogbo rẹ̀ wá sú wọn pátápátá . 
 Láàárín àkókò yẹn ni ọmọ ọmọ wọn obìnrin di Ẹlẹ́rìí Jèhófà , tí ọmọ wọn obìnrin náà sì tún dà á . 
 Bó tilẹ̀ jẹ́ pé inú Wayne àti Virginia ò kọ́kọ́ dùn sí èyí , nígbà tó yá , wọ́n yí èrò wọn padà , wọ́n sì gbà láti kẹ́kọ̀ọ́ Bíbélì . 
 Wayne sọ pé : “ Ohun tá a kọ́ nípa Bíbélì láàárín oṣù mẹ́ta péré ju èyí tá a ti kọ́ ní ohun tó lé ní àádọ́rin ọdún lọ ! 
 A ò tíì gbọ́ pé Jèhófà ni orúkọ Ọlọ́run rí , a ò sì mọ ohunkóhun nípa Ìjọba Ọlọ́run àti Párádísè orí ilẹ̀ ayé . ” 
 Kò pẹ́ rárá tí àwọn tọkọtaya tó jẹ́ ọlọ́kàn rere yìí bẹ̀rẹ̀ sí í wá sáwọn ìpàdé Kristẹni , tí wọ́n sì ń kópa nínú iṣẹ́ ìwàásù . 
 Virginia sọ pé : “ A fẹ́ jẹ́ kí gbogbo èèyàn mọ̀ nípa òtítọ́ . ” 
 Àwọn méjèèjì ti lé lẹ́ni ọgọ́rin ọdún báyìí , wọ́n sì ṣèrìbọmi lọ́dún 2005 . 
 Wọ́n sọ pé : “ A ti wá wà nínú agboolé Kristẹni báyìí . ” 
 Ẹ Mọyì Bí Ọlọ́run Ṣe Mú Wa “ Gbára Dì . . . fún Iṣẹ́ Rere Gbogbo ” 
 Kí ni Jèhófà máa ń pèsè fáwọn ìránṣẹ́ rẹ̀ , kí la sì gbọ́dọ̀ ṣe ká tó lè jàǹfààní nínú rẹ̀ ? 
 Jèhófà máa ń ran àwọn ìránṣẹ́ rẹ̀ lọ́wọ́ láti ṣe ìfẹ́ rẹ̀ . 
 Bí àpẹẹrẹ , Nóà gba ìtọ́ni tó ṣe kedere nípa bó ṣe máa kan ọkọ̀ áàkì , èyí sì jẹ́ iṣẹ́ tó gbọ́dọ̀ ṣe dáadáa ! 
 Bó sì ṣe rí gẹ́lẹ́ nìyẹn . 
 Kí ló mú kíyẹn ṣeé ṣe ? 
 Ìdí ni pé Nóà “ bẹ̀rẹ̀ sí ṣe gẹ́gẹ́ bí gbogbo ohun tí Ọlọ́run ti pa láṣẹ fún un . 
 Ó ṣe bẹ́ẹ̀ gẹ́ẹ́ . ” 
 Bákan náà lọ̀rọ̀ rí lónìí , Jèhófà ń pèsè gbogbo ohun táwọn ìránṣẹ́ rẹ̀ nílò fún wọn kí wọ́n lè ṣe ìfẹ́ rẹ̀ . 
 Olórí iṣẹ́ wa ni pé ká wàásù ìhìn rere Ìjọba tí Ọlọ́run gbé kalẹ̀ , ká sì ran àwọn ọlọ́kàn rere lọ́wọ́ láti di ọmọ ẹ̀yìn Jésù Kristi . 
 Ìgbọràn ló máa mú káwa náà ṣàṣeyọrí bíi ti Nóà . 
 A gbọ́dọ̀ máa fi gbogbo ọkàn tẹ̀ lé ìtọ́sọ́nà tí Jèhófà ń pèsè nípasẹ̀ Ọ̀rọ̀ rẹ̀ àti ètò rẹ̀ . — Mátíù 24 : 14 ; 28 : 19 , 20 . 
 Àwọn ọ̀nà wo ni Jèhófà gbà ń kọ́ wa ? 
 Ká tó lè ṣe iṣẹ́ yẹn dójú àmì , a gbọ́dọ̀ kọ́ bá a ó ṣe fi “ ọwọ́ títọ̀nà ” mú olórí irin iṣẹ́ wa , ìyẹn Ọ̀rọ̀ Ọlọ́run tó ń “ ṣàǹfààní fún kíkọ́ni , fún fífi ìbáwí tọ́ni sọ́nà , fún mímú àwọn nǹkan tọ́ , fún bíbániwí nínú òdodo , kí ènìyàn Ọlọ́run lè pegedé ní kíkún , tí a mú gbára dì pátápátá fún iṣẹ́ rere gbogbo . ” 
 Bíi ti ọ̀rúndún kìíní , Jèhófà ń fún wa ní ìdálẹ́kọ̀ọ́ tó ṣeyebíye gan - an nípasẹ̀ ìjọ Kristẹni . 
 Lóde òní , Ilé Ẹ̀kọ́ Ìjọba Ọlọ́run àti Ìpàdé Iṣẹ́ Ìsìn tá à ń ṣe lọ́sọ̀ọ̀sẹ̀ nínú àwọn ìjọ ẹgbẹ̀rún lọ́nà mọ́kàndínlọ́gọ́rùn - ún , àti ọgọ́rùn - ún méje ó lé àádọ́rin [ 99,770 ] jákèjádò ayé ń ràn wá lọ́wọ́ nínú iṣẹ́ ìwàásù wa . 
 Ǹjẹ́ o máa ń fi hàn pé o mọrírì àwọn ìpàdé pàtàkì wọ̀nyí nípa wíwá síbẹ̀ déédéé àti nípa fífi àwọn ohun tó ò ń kọ́ níbẹ̀ sílò ? — Hébérù 10 : 24 , 25 . 
 Báwo làwọn ìránṣẹ́ Jèhófà ṣe ń fi hàn pé àwọn mọrírì àǹfààní sísìn táwọn ń sin Ọlọ́run ? 
 ( Sọ̀rọ̀ lórí àtẹ ìsọfúnni tó wà ní ojú ìwé 27 sí 30 . ) 
 Ọ̀kẹ́ àìmọye àwọn èèyàn Ọlọ́run jákèjádò ayé ló ń fi hàn pé àwọn mọrírì ẹ̀kọ́ tí wọ́n ń rí gbà nípa sísa gbogbo ipá wọn nínú iṣẹ́ òjíṣẹ́ náà . 
 Bí àpẹẹrẹ , láàárín ọdún iṣẹ́ ìsìn 2006 , àwọn mílíọ̀nù mẹ́fà , ẹgbẹ̀rún lọ́nà ọgọ́rùn - ún méje ó lé mọ́kànlélógójì , àti ọgọ́rùn - ún mẹ́rin ó lé mẹ́rìnlélógójì [ 6,741,444 ] akéde Ìjọba Ọlọ́run lo àròpọ̀ bílíọ̀nù kan , mílíọ̀nù ọgọ́rùn - ún mẹ́ta ó lé mẹ́tàlélọ́gbọ̀n , ẹgbẹ̀rún lọ́nà ọgọ́rùn - ún mẹ́sàn - án ó lé mẹ́rìndínláàádọ́rin , àti igba ó dín ẹyọ kan [ 1,333,966,199 ] wákàtí nínú gbogbo ọ̀nà tá a gbà ń ṣiṣẹ́ náà , títí kan ṣíṣe mílíọ̀nù mẹ́fà , ẹgbẹ̀rún lọ́nà igba ó lé mẹ́rìndínláàádọ́rùn - ún , àti ọgọ́rùn - ún mẹ́fà ó lé méjìdínlógún [ 6,286,618 ] ìkẹ́kọ̀ọ́ Bíbélì . 
 Ìwọ̀nyí wulẹ̀ jẹ́ díẹ̀ péré lára àwọn ìròyìn tó ń fúnni níṣìírí tá a rí níbi tá a to ìròyìn jákèjádò ayé sí lẹ́sẹẹsẹ . 
 Jọ̀wọ́ fara balẹ̀ wo ìròyìn yìí dáadáa lọ́nà tó máa gbà fún ọ níṣìírí gẹ́gẹ́ bí àwọn ará ní ọ̀rúndún kìíní ṣe rí ìṣírí gbà látinú ìròyìn iṣẹ́ ìwàásù tó ń gbòòrò sí i lákòókò tiwọn . — Ìṣe 1 : 15 ; 2 : 5 - 11 , 41 , 47 ; 4 : 4 ; 6 : 7 . 
 Kí nìdí tí kò fi yẹ kí ẹnikẹ́ni rẹ̀wẹ̀sì nípa iṣẹ́ ìsìn tó fi gbogbo ọkàn rẹ̀ ṣe fún Jèhófà ? 
 Ìyìn tó ń gòkè lọ sọ́dọ̀ Ọlọ́run lọ́dọọdún fì hàn pé àwọn ìránṣẹ́ Jèhófà mọyì rẹ̀ gan - an pé àwọn láǹfààní láti mọ Jèhófà àti pé àwọn jẹ́ ẹlẹ́rìí rẹ̀ . 
 Lóòótọ́ , ẹbọ ìyìn tí àwọn arákùnrin àtàwọn arábìnrin wa kan tí wọ́n jẹ́ arúgbó , àwọn tó ń ṣàìsàn tàbí àwọn tó jẹ́ aláìlera ń rú , lè dà bí owó táṣẹ́rẹ́ tí tálákà opó yẹn fi sínú àpótí ọrẹ . 
 Síbẹ̀ , ẹ má ṣe jẹ́ ká gbàgbé pé Jèhófà àti Ọmọ rẹ̀ mọrírì gbogbo àwọn tó ń sin Ọlọ́run tọkàntọkàn , bí wọ́n ṣe ń ṣe gbogbo ohun tágbára wọn gbé . — Lúùkù 21 : 1 - 4 ; Gálátíà 6 : 4 . 
 Àwọn irin iṣẹ́ wo , tó ṣeé kọ́ni lẹ́kọ̀ọ́ , ni Ọlọ́run pèsè fún wa lákòókò tá a wà yìí ? 
 Yàtọ̀ sí ẹ̀kọ́ tá à ń gbà ká lè ṣe iṣẹ́ òjíṣẹ́ náà , Jèhófà tún ń tipasẹ̀ ètò rẹ̀ fún wa láwọn irin iṣẹ́ àtàtà tá a ó máa lò láti kọ́ àwọn èèyàn lẹ́kọ̀ọ́ . 
 Láti àwọn ọdún wọ̀nyí wá , a ti ní àwọn ìwé bíi Otitọ ti Nsinni Lọ si Iye Aiyeraiye , Iwọ Le Walaaye Titilae ninu Paradise lori Ilẹ Aye , Ìmọ̀ Tí Ń Sinni Lọ sí Ìyè Àìnípẹ̀kun . 
 Èyí tá a ń lò lọ́wọ́lọ́wọ́ báyìí ni , Kí Ni Bíbélì Fi Kọ́ni Gan - an ? 
 Àwọn tó mọyì àwọn ìwé wọ̀nyí máa ń lò wọ́n dáadáa lóde ẹ̀rí . 
 Lo Ìwé Bíbélì Kọ́ni Lọ́nà Rere 
 17 , 18 . ( a ) Nígbà tó o bá wà lóde ẹ̀rí , apá ibo ló máa ń wù ọ́ láti sọ̀rọ̀ nípa rẹ̀ nínú ìwé Bíbélì Fi Kọ́ni ? 
 ( b ) Kí ni alábòójútó àyíká kan kíyè sí nípa ìwé Bíbélì Fi Kọ́ni ? 
 Níní tí ìwé Kí Ni Bíbélì Fi Kọ́ni Gan - an ? 
 ní orí mọ́kàndínlógún , tó ní àfikún tí àlàyé rẹ̀ kún rẹ́rẹ́ , tó tún jẹ́ ìwé tó yéni yékéyéké , tí èdè tí wọ́n lò nínú rẹ̀ sì rọrùn , mú kó wúlò gan - an nínú iṣẹ́ ìwàásù wa . 
 Bí àpẹẹrẹ , orí kejìlá sọ̀rọ̀ lórí kókó tó sọ pé , “ Gbé Ìgbé Ayé Tó Múnú Ọlọ́run Dùn . ” 
 Àkòrí yìí jẹ́ kí akẹ́kọ̀ọ́ mọ ọ̀nà tóun lè gbà di ọ̀rẹ́ Ọlọ́run , èyí sì jẹ́ ohun kan tí ọ̀pọ̀ èèyàn ò fìgbà kan rí ronú pé ó ṣeé ṣe . 
 Ojú wo làwọn èèyàn fi wo ìwé tá a fi ń kẹ́kọ̀ọ́ Bíbélì yìí ? 
 Alábòójútó àyíká kan ní orílẹ̀ - èdè Ọsirélíà sọ pé ìwé Bíbélì Fi Kọ́ni “ tètè máa ń fa àwọn èèyàn mọ́ra , ìyẹn sì máa ń jẹ́ kí wọ́n fún wa láyè láti bá wọn jíròrò . ” 
 Ó fi kún un pé , ìwé náà rọrùn láti lò àti pé ó “ ti jẹ́ kí ọkàn ọ̀pọ̀ akéde Ìjọba Ọlọ́run túbọ̀ balẹ̀ láti wàásù , ayọ̀ wọn sì túbọ̀ pọ̀ sí i . 
 Abájọ táwọn kan fi ń pe ìwé náà ní ohun iyebíye ! ” 
 19 - 21 . 
 Mẹ́nu kan àwọn ohun tó ṣẹlẹ̀ tó jẹ́ ká mọ bí ìwé Bíbélì Fi Kọ́ni ṣe wúlò tó . 
 Obìnrin kan ní orílẹ̀ - èdè Guyana sọ fún aṣáájú - ọ̀nà tó wá sílé rẹ̀ pé , “ ó ní láti jẹ́ pé Ọlọ́run ló rán ọ . ” 
 Kò tíì pẹ́ tí ọkùnrin tí òun àti obìnrin yìí jọ ń gbé já obìnrin náà àtàwọn ọmọ wọn méjèèjì sílẹ̀ . 
 Aṣáájú - ọ̀nà náà ṣí ìwé Bíbélì Fi Kọ́ni sí orí kìíní ó sì ka ìpínrọ̀ kọkànlá fún un , èyí tó wà lábẹ́ àkòrí kékeré náà “ Ojú Wo Ni Ọlọ́run Fi Ń Wo Ìwà ìrẹ́jẹ Táwọn Èèyàn Ń Hù ? ” 
 Aṣáájú - ọ̀nà náà sọ pé : “ Ọ̀rọ̀ yìí wọ̀ ọ́ lára gan - an . 
 Kódà , ńṣe ló dìde , tó lọ sẹ́yìn ṣọ́ọ̀bù rẹ̀ lọ sunkún . ” 
 Obìnrin yìí gbà pé kí arábìnrin kan nítòsí wá máa kọ́ òun lẹ́kọ̀ọ́ Bíbélì déédéé , àtìgbà yẹn ló sì ti ń tẹ̀ síwájú nínú ẹ̀kọ́ náà . 
 Ìyàwó ọkùnrin kan tó ń jẹ́ José , tó ń gbé nílẹ̀ Sípéènì kú nínú jàǹbá ọkọ̀ kan . 
 José wá bẹ̀rẹ̀ sí í lo oògùn olóró láti fi pa ìrònú rẹ́ , ó tún wá ìrànlọ́wọ́ lọ sọ́dọ̀ ẹnì kan tó máa ń gbani nímọ̀ràn . 
 Àmọ́ agbaninímọ̀ràn lórí ìrònú àti ìhùwàsí ẹ̀dá yìí kò lè dáhùn ìbéèrè tó ń jà gùdù lọ́kàn José . 
 Ìbéèrè náà ni pé : “ Kí nìdí tí Ọlọ́run fi jẹ́ kí ìyàwó mi kú ? ” 
 Lọ́jọ́ kan , José rí Francesc , tó ń bá ilé iṣẹ́ agbaninímọ̀ràn yẹn ṣiṣẹ́ . 
 Francesc dámọ̀ràn pé kó jẹ́ káwọn jíròrò orí kọkànlá ìwé Bíbélì Fi Kọ́ni , tí àkòrí rẹ̀ jẹ́ “ Kí Nìdí Tí Ọlọ́run Fi Fàyè Gba Ìyà Tó Ń Jẹ Aráyé ? ” 
 Aláyé Ìwé Mímọ́ àti àpèjúwe olùkọ́ àti ọmọ ilé ìwé tó wà níbẹ̀ wọ José lọ́kàn gan - an . 
 Bó ṣe bẹ̀rẹ̀ sí í kẹ́kọ̀ọ́ lójú méjèèjì nìyẹn , ó lọ sípàdé àyíká , ó sì ti ń wá sípàdé déédéé ní Gbọ̀ngàn Ìjọba báyìí . 
 Roman , tó jẹ́ ẹni ogójì ọdún , tó sì jẹ́ oníṣòwò nílẹ̀ Poland , máa ń bọ̀wọ̀ fún Ọ̀rọ̀ Ọlọ́run . 
 Àmọ́ nítorí pé iṣẹ́ rẹ̀ máa ń jẹ́ kí ọwọ́ rẹ̀ dí gan - an , kò fi bẹ́ẹ̀ tẹ̀ síwájú tó bó ṣe yẹ nínú ẹ̀kọ́ Bíbélì tó ń kọ́ . 
 Síbẹ̀ , ó wá sípàdé àgbègbè kan , ó sì gba ẹ̀dà kan ìwé Bíbélì Fi Kọ́ni . 
 Lẹ́yìn ìyẹn , kò fi ìkẹ́kọ̀ọ́ rẹ̀ ṣeré mọ́ . 
 Roman ti ń kẹ́kọ̀ọ́ Bíbélì báyìí , ó sì ń tẹ̀ síwájú gan - an . 
 Ẹ Máa Fi Ìmọrírì Hàn Nìṣó 
 22 , 23 . 
 Báwo la ṣe lè máa bá a lọ láti fi hàn pé a mọrírì ìrètí tá a gbé ka iwájú wa ? 
 Gẹ́gẹ́ bá a ti ṣàlàyé rẹ̀ nígbà ìpàdé àgbègbè “ Ìdáǹdè Kù sí Dẹ̀dẹ̀ ! , ” àwọn Kristẹni tòótọ́ ń fojú sọ́nà de “ ìdáǹdè àìnípẹ̀kun , ” tí Ọlọ́run ṣèlérí tó sì máa mú kó ṣeé ṣe nípasẹ̀ ẹ̀jẹ̀ Jésù Kristi táwọn èèyàn ta sílẹ̀ . 
 Ọ̀nà tó dára jù lọ tá a lè gbà fi hàn pé a mọrírì ìrètí ṣíṣeyebíye yìí tọkàntọkàn ni pé ká máa bá a lọ láti wẹ ara wa mọ́ “ kúrò nínú àwọn òkú iṣẹ́ kí a lè ṣe iṣẹ́ ìsìn ọlọ́wọ̀ fún Ọlọ́run alààyè . ” — Hébérù 9 : 12 , 14 . 
 Láìsí àní - àní , iṣẹ́ ìyanu gbáà ló jẹ́ pé àwọn tó lé ní mílíọ̀nù mẹ́fà tí wọ́n jẹ́ olùpòkìkí Ìjọba náà ń lo ìfaradà nìṣó nínú iṣẹ́ ìsìn Ọlọ́run , nígbà táwọn ohun tó ń mú kéèyàn di onímọ̀ - tara - ẹni nìkan túbọ̀ ń pọ̀ sí i nínú ayé yìí . 
 Ó tún jẹ́ ẹ̀rí pé àwọn ìránṣẹ́ Jèhófà mọyì àǹfààní tí wọ́n ní láti máa sin Ọlọ́run , níwọ̀n bí wọ́n ti mọ̀ pé “ òpò [ àwọn ] kì í ṣe asán ní ìsopọ̀ pẹ̀lú Olúwa . ” 
 Ẹ jẹ́ ká túbọ̀ máa fi ìmọrírì wa hàn nìṣó ! — 1 Kọ́ríńtì 15 : 58 ; Sáàmù 110 : 3 . 
 Báwo Lo Ṣe Máa Dáhùn ? 
 • Kí ni onísáàmù fi kọ́ wa nípa bó ṣe yẹ ká mọrírì Ọlọ́run àtàwọn ohun tó ń pèsè fún wa nípa tẹ̀mí ? 
 • Báwo ni ọ̀rọ̀ inú Hágáì 2 : 7 ṣe ń nímùúṣẹ lóde òní ? 
 • Ọ̀nà wo ni Jèhófà ń gbà pèsè gbogbo ohun táwọn ìránṣẹ́ rẹ̀ nílò kí wọ́n lè sìn ín bó ṣe tọ́ àti bó ṣe yẹ ? 
 • Kí ló lè ṣe láti fi hàn pé o mọrírì oore Jèhófà ? 
 [ Àtẹ Ìsọfúnnni tó wà ní ojú ìwé 27 - 30 ] 
 ÌRÒYÌN ỌDÚN IṢẸ́ ÌSÌN 2006 TI ÀWỌN ẸLẸ́RÌÍ JEHOFA KÁRÍ AYÉ 
 ( Wo àdìpọ̀ ) 
 [ Àwọn àwòrán tó wà ní ojú ìwé 25 ] 
 Jèhófà ń pèsè gbogbo ohun tá a nílò láti ṣe ìfẹ́ rẹ̀ 
 Ẹ̀yin Ọkọ , Ẹ Mọ Kristi Ní Orí Yín 
 “ Orí olúkúlùkù ọkùnrin ni Kristi . ” — 1 KỌ́RÍŃTÌ 11 : 3 . 
 1 , 2 . ( a ) Kí lèèyàn lè fi mọ̀ bóyá ẹnì kan jẹ́ ọkọ rere ? 
 ( b ) Kí nìdí tó fi ṣe pàtàkì pé kí ọkọ àti aya mọ̀ pé Ọlọ́run lẹni tó dá ìgbéyàwó sílẹ̀ ? 
 KÍ LO lè fi mọ̀ bóyá ẹnì kan jẹ́ ọkọ rere ? 
 Ṣé bó ṣe lọ́gbọ́n lórí tó ni ? 
 Bó ṣe mọ nǹkan ṣe tó ni ? 
 Bó ṣe lè pawó wálé tó ni ? 
 Tàbí bó ṣe ń fi ìfẹ́ àti ìwà pẹ̀lẹ́ bá aya àtọmọ rẹ̀ lò , èyí tí í ṣe ohun pàtàkì ? 
 Tá a bá ní ká wo ti fífi ìfẹ́ àti ìwà pẹ̀lẹ́ bá aya àtọmọ ẹni lò , ọ̀pọ̀ ọkọ ni ò kúnjú ìwọ̀n rárá nítorí pé ẹ̀mí ayé àti ìlànà èèyàn ló ń darí wọn . 
 Kí nìdí tó fi rí bẹ́ẹ̀ ? 
 Ìdí ni pé wọn ò tẹ̀ lé ìtọ́ni Ẹni tó dá ìgbéyàwó sílẹ̀ , ìyẹn Ẹni tó “ fi egungun ìhà tí ó mú láti inú ara ọkùnrin náà mọ obìnrin , [ tó ] sì mú un wá fún ọkùnrin náà . ” — Jẹ́nẹ́sísì 2 : 21 - 24 . 
 Nínú ọ̀rọ̀ tí Jésù Kristi sọ fáwọn alátakò rẹ̀ nígbà ayé rẹ̀ , ó fìdí ọ̀rọ̀ tí Bíbélì sọ múlẹ̀ pé Ọlọ́run lẹni tó dá ìgbéyàwó sílẹ̀ . 
 Ó ní : “ Ẹ kò ha kà pé ẹni tí ó dá wọn láti ìbẹ̀rẹ̀pẹ̀pẹ̀ ṣe wọ́n ní akọ àti abo , ó sì wí pé , ‘ Nítorí ìdí yìí ọkùnrin yóò fi baba rẹ̀ àti ìyá rẹ̀ sílẹ̀ , yóò sì fà mọ́ aya rẹ̀ , àwọn méjèèjì yóò sì di ara kan ’ ? 
 Tí ó fi jẹ́ pé wọn kì í ṣe méjì mọ́ , bí kò ṣe ara kan . 
 Nítorí náà , ohun tí Ọlọ́run ti so pọ̀ [ nínú ìgbéyàwó ] , kí ènìyàn kankan má ṣe yà á sọ́tọ̀ . ” 
 Òótọ́ ibẹ̀ ni pé tí tọkọtaya bá fẹ́ kí ìgbéyàwó àwọn yọrí sí rere , wọ́n ní láti mọ̀ pé Ọlọ́run ló dá ìgbéyàwó sílẹ̀ , wọ́n sì gbọ́dọ̀ máa tẹ̀ lé ìtọ́ni rẹ̀ tó wà nínú Bíbélì . 
 Ohun Tó Máa Mú Kéèyàn Jẹ́ Ọkọ Rere 
 3 , 4 . ( a ) Kí ló jẹ́ kí Jésù mọ̀ nípa ọ̀rọ̀ ìgbéyàwó gan - an ? 
 ( b ) Àwọn wo ló dà bí aya fún Jésù , báwo ló sì ṣe yẹ kí ọkọ máa ba aya rẹ̀ lò ? 
 Ohun kan tó máa mú kí ẹnì kan jẹ́ ọkọ rere ni pé kí ẹni náà máa kẹ́kọ̀ọ́ nípa ohun tí Jésù sọ , kó sì máa tẹ̀ lé àpẹẹrẹ rẹ̀ . 
 Jésù mọ̀ nípa ọ̀rọ̀ ìgbéyàwó gan - an torí pé ìṣojú ẹ̀ ni Ọlọ́run ṣe dá ọkùnrin àti obìnrin àkọ́kọ́ , ó sì tún wà níbẹ̀ nígbà tó so wọ́n pọ̀ gẹ́gẹ́ bíi tọkọtaya . 
 Jèhófà Ọlọ́run sọ fún un pé : “ Jẹ́ kí a ṣe ènìyàn ní àwòrán wa , ní ìrí wa . ” 
 Jésù tí í ṣe ẹni tí Ọlọ́run kọ́kọ́ dá ṣáájú ẹnikẹ́ni àti ohunkóhun mìíràn ló ń bá sọ̀rọ̀ nínú ẹsẹ yẹn , ó sì “ wà lẹ́gbẹ̀ẹ́ rẹ̀ gẹ́gẹ́ bí àgbà òṣìṣẹ́ . ” 
 Òun ni “ àkọ́bí nínú gbogbo ìṣẹ̀dá ” àti “ ìbẹ̀rẹ̀pẹ̀pẹ̀ ìṣẹ̀dá láti ọwọ́ Ọlọ́run . ” 
 Ó ti wà ṣáájú kí Ọlọ́run tó dá ayé , òṣùpá , oòrùn , àtàwọn ìràwọ̀ . — Kólósè 1 : 15 ; Ìṣípayá 3 : 14 . 
 Bíbélì pe Jésù ní “ Ọ̀dọ́ Àgùntàn Ọlọ́run , ” ó sì tún ṣàpèjúwe rẹ̀ gẹ́gẹ́ bí ọkọ ìyàwó . 
 Nígbà kan rí , áńgẹ́lì kan sọ pé : “ Wá níhìn - ín , dájúdájú , èmi yóò fi ìyàwó hàn ọ́ , aya Ọ̀dọ́ Àgùntàn náà . ” 
 Ta wá ni “ aya Ọ̀dọ́ Àgùntàn ” yìí ? 
 Àwọn kan ló para pọ̀ jẹ́ aya rẹ̀ , àwọn sì ni àwọn ẹni àmì òróró ọmọlẹ́yìn Kristi tí wọ́n jẹ́ olóòótọ́ , tí wọn yóò bá a jọba lọ́run . 
 Nítorí náà , bí Jésù ṣe ń ṣe sáwọn ọmọlẹ́yìn rẹ̀ nígbà tó wà pẹ̀lú wọn lórí ilẹ̀ ayé jẹ́ àpẹẹrẹ tó yẹ káwọn ọkọ máa tẹ̀ lé ní ti bó ṣe yẹ kí wọ́n máa ṣe sí aya wọn . 
 Àwọn wo ni Jésù jẹ́ àwòkọ́ṣe fún ? 
 Bíbélì fi hàn pé Jésù jẹ́ àpẹẹrẹ fún gbogbo àwọn ọmọlẹ́yìn rẹ̀ nígbà tó sọ pé : “ Kristi pàápàá jìyà fún yín , ó fi àwòkọ́ṣe sílẹ̀ fún yín kí ẹ lè tẹ̀ lé àwọn ìṣísẹ̀ rẹ̀ pẹ́kípẹ́kí . ” 
 Àmọ́ , àwọn ọkùnrin ni Jésù jẹ́ àwòkọ́ṣe fún ní pàtàkì . 
 Bíbélì sọ pé : “ Orí olúkúlùkù ọkùnrin ni Kristi ; ẹ̀wẹ̀ , orí obìnrin ni ọkùnrin ; ẹ̀wẹ̀ , orí Kristi ni Ọlọ́run . ” 
 Níwọ̀n bó ti jẹ́ pé Kristi ni orí ọkùnrin , àwọn ọkọ ní láti máa tẹ̀ lé àpẹẹrẹ rẹ̀ . 
 Fún ìdí yìí , táwọn tó wà nínú ìdílé bá fẹ́ kí ìdílé àwọn tòrò kí ayọ̀ sì wà níbẹ̀ , wọ́n gbọ́dọ̀ máa tẹ̀ lé ìlànà ipò orí tí Bíbélì là kalẹ̀ . 
 Ìyẹn ló fi jẹ́ pé ọkọ ní láti máa fi ìfẹ́ bá aya rẹ̀ lò bí Jésù ṣe ń ṣe sáwọn tó dúró fún aya rẹ̀ , ìyẹn àwọn ọmọlẹ́yìn rẹ̀ tí wọ́n jẹ́ ẹni àmì òróró . 
 Bí Ọkọ Ṣe Lè Yanjú Ìṣòro Àárín Òun àti Aya Rẹ̀ 
 Báwo ló ṣe yẹ kí ọkọ máa bá aya rẹ̀ lò ? 
 Nínú ayé tó kún fún wàhálà yìí , ó yẹ káwọn ọkọ ní pàtàkì máa tẹ̀ lé àpẹẹrẹ Jésù nípa jíjẹ́ onísùúrù , onífẹ̀ẹ́ , àtẹni tí kì í gbọ̀jẹ̀gẹ́ tó bá dọ̀rọ̀ títẹ̀lé ìlànà òdodo . 
 Bíbélì sọ̀rọ̀ nípa àwòkọ́ṣe tí Jésù fi lélẹ̀ , ó ní : “ Ẹ̀yin ọkọ , ẹ máa bá a lọ ní bíbá [ àwọn aya yín ] gbé lọ́nà kan náà ní ìbámu pẹ̀lú ìmọ̀ . ” 
 Òótọ́ ni , àwọn ọkọ ní láti máa fi ìmọ̀ bójú tó ìṣòro tó bá jẹ yọ láàárín àwọn àti aya wọn gẹ́gẹ́ bí Jésù ṣe ṣe nígbà tó ń jìyà . 
 Ìyà tó jẹ Jésù ju ti ẹnikẹ́ni mìíràn lọ , àmọ́ ó mọ̀ pé Sátánì àtàwọn ẹ̀mí èṣù rẹ̀ , àti ayé èṣù yìí ló wà nídìí rẹ̀ . 
 Kò ya Jésù lẹ́nu bó ṣe dẹni tó ń jìyà , bákan náà , kò yẹ kó ya àwọn tọkọtaya lẹ́nu nígbà tí wọ́n bá dojú kọ “ ìpọ́njú nínú ẹran ara wọn . ” 
 Ó ṣe tán , Bíbélì ti sọ fáwọn tó bá ṣègbéyàwó pé wọ́n lè rí irú ìpọ́njú bẹ́ẹ̀ . — 1 Kọ́ríńtì 7 : 28 . 
 7 , 8 . ( a ) Kí ni ohun tí Bíbélì sọ pé kí ọkọ máa bá aya rẹ̀ gbé níbàámu pẹ̀lú ìmọ̀ túmọ̀ sí ? 
 ( b ) Kí nìdí tó fi yẹ kí ọkọ máa fi ọlá fún aya rẹ̀ ? 
 Bíbélì sọ fáwọn ọkọ pé kí wọ́n máa bá aya wọn gbé “ ní ìbámu pẹ̀lú ìmọ̀ , kí [ wọ́n sì ] máa fi ọlá fún wọn gẹ́gẹ́ bí fún ohun èlò tí ó túbọ̀ jẹ́ aláìlera , ọ̀kan tí ó jẹ́ abo . ” 
 Dípò tí ọkọ kan á fi máa jẹ gàba lé aya rẹ̀ lórí gẹ́gẹ́ bí Bíbélì ṣe sọ tẹ́lẹ̀ pé ọ̀pọ̀ ọkọ yóò máa ṣe , ńṣe ni ọkọ tó bá bẹ̀rù Ọlọ́run yóò máa fi ọlá fún aya rẹ̀ . 
 Ńṣe ni yóò máa ṣìkẹ́ rẹ̀ bí ohun iyebíye , kò ní jẹ́ lù ú nítorí pé ó lágbára jù ú lọ . 
 Kàkà bẹ́ẹ̀ , yóò máa gba tirẹ̀ rò , yóò máa fi ọ̀wọ̀ rẹ̀ wọ̀ ọ́ . 
 Kí nìdí tó fi yẹ kí ọkọ máa fi ọlá fún aya rẹ̀ bó ṣe yẹ ? 
 Bíbélì dáhùn ìbéèrè yẹn , ó ní : “ Níwọ̀n bí ẹ . . . ti jẹ́ ajogún ojú rere ìyè tí a kò lẹ́tọ̀ọ́ sí pẹ̀lú wọn , kí àdúrà yín má bàa ní ìdènà . ” 
 Àwọn ọkọ ní láti mọ̀ pé Jèhófà ò ka àwọn ọkùnrin tí wọ́n ń sin òun sí pàtàkì ju àwọn obìnrin tí wọ́n ń sin òun lọ . 
 Èrè ìyè àìnípẹ̀kun kan náà táwọn ọkùnrin tó rí ojú rere Ọlọ́run máa gbà làwọn obìnrin tí wọ́n rí ojú rere Ọlọ́run máa gbà , kódà ọ̀pọ̀ lára àwọn obìnrin wọ̀nyí ti wà lọ́run báyìí , níbi tí “ kò sí akọ tàbí abo . ” 
 Nítorí náà , ó yẹ káwọn ọkọ máa rántí pé ìṣòtítọ́ èèyàn ló ń mú kéèyàn ṣeyebíye lójú Ọlọ́run , kì í ṣe tìtorí bóyá èèyàn jẹ́ ọkùnrin tàbí obìnrin , tàbí pé ó jẹ́ ọkọ tàbí aya , tàbí pé ó jẹ́ ọmọdé . — 1 Kọ́ríńtì 4 : 2 . 
 ( a ) Gẹ́gẹ́ bí Pétérù ṣe sọ , kí nìdí tó fi yẹ káwọn ọkọ máa fi ọlá fún aya wọn ? 
 ( b ) Báwo ni Jésù ṣe fi ọlá fáwọn obìnrin ? 
 Ohun tí àpọ́sítélì Pétérù sọ níparí ọ̀rọ̀ rẹ̀ nínú 1 Pétérù 3 : 7 jẹ́ ká mọ̀ pé àwọn ọkọ gbọ́dọ̀ máa fi ọlá fún aya wọn . 
 Níbẹ̀ Pétérù sọ pé , “ kí àdúrà yín má bàa ní ìdènà . ” 
 Ẹ ò rí i pé á burú gan - an tírú nǹkan bẹ́ẹ̀ bá lọ ṣẹlẹ̀ ! 
 Tí ọkọ kan ò bá fi ọlá fún aya rẹ̀ , Ọlọ́run lè má gbọ́ àdúrà irú ọkọ bẹ́ẹ̀ , bí Ọlọ́run ṣe ṣe fáwọn ìránṣẹ́ rẹ̀ kan tí wọn ò kọbi ara sí ìtọ́ni rẹ̀ láyé àtijọ́ . 
 Ó bọ́gbọ́n mu nígbà náà pé káwọn ọkùnrin tí wọ́n jẹ́ Kristẹni , yálà wọ́n ti ṣègbéyàwó tàbí wọ́n ń gbèrò àtiṣe ìgbéyàwó , ronú gidigidi nípa ọ̀nà iyì tí Jésù gbà bá àwọn obìnrin lò . 
 Jésù jẹ́ káwọn obìnrin wà lára àwọn tí ń tọ̀ ọ́ lẹ́yìn nínú iṣẹ́ òjíṣẹ́ rẹ̀ , ó sì fi ìwà pẹ̀lẹ́ àti ọ̀wọ̀ bá wọn lò . 
 Kódà lákòókò kan , àwọn obìnrin ni Jésù kọ́kọ́ sọ òtítọ́ pípabanbarì kan fún , ó wá ní kí wọ́n lọ sọ fáwọn ọkùnrin ! — Mátíù 28 : 1 , 8 - 10 ; Lúùkù 8 : 1 - 3 . 
 Ó Fàpẹẹrẹ Lélẹ̀ Fáwọn Ọkọ ní Pàtàkì 
 10 , 11 . ( a ) Kí nìdí tó fi yẹ kí ọkọ ní pàtàkì ronú lórí ọ̀nà tí gbà ń lo ipò orí rẹ̀ ? 
 ( b ) Báwo ló ṣe yẹ kí ọkọ nífẹ̀ẹ́ aya rẹ̀ ? 
 Gẹ́gẹ́ bá a ṣe sọ lẹ́ẹ̀kan , Bíbélì fi ipò tí ọkọ wà sí aya rẹ̀ wé ipò tí Kristi wà sí “ ìyàwó ” rẹ̀ , ìyẹn ìjọ àwọn ẹni àmì òróró tí wọ́n jẹ́ ọmọlẹ́yìn rẹ̀ . 
 Bíbélì sọ pé : “ Ọkọ ni orí aya rẹ̀ gẹ́gẹ́ bí Kristi pẹ̀lú ti jẹ́ orí ìjọ . ” 
 Ó yẹ kí ọ̀rọ̀ tí Bíbélì sọ yìí mú káwọn ọkọ ronú lórí ọ̀nà tí Jésù gbà ń darí àwọn ọmọlẹ́yìn rẹ̀ , ìyẹn bó ṣe ń lo ipò rẹ̀ . 
 Tí ọkọ bá ṣe èyí ló máa fi mọ bó ṣe yẹ kóun máa tẹ̀ lé àpẹẹrẹ Jésù , á sì tún jẹ́ kó mọ bó ṣe yẹ kóun tọ́ aya òun sọ́nà , bí òun ṣe lè nífẹ̀ẹ́ rẹ̀ , àti bí òun ṣe lè máa tọ́jú rẹ̀ bí Jésù ṣe ń ṣe sí ìjọ rẹ̀ . 
 Bíbélì rọ àwọn ọkọ tó jẹ́ Kristẹni pé : “ Ẹ̀yin ọkọ , ẹ máa bá a lọ ní nínífẹ̀ẹ́ àwọn aya yín , gan - an gẹ́gẹ́ bí Kristi pẹ̀lú ti nífẹ̀ẹ́ ìjọ , tí ó sì jọ̀wọ́ ara rẹ̀ lọ́wọ́ fún un . ” 
 Orí tó ṣáájú orí yẹn nínú ìwé Éfésù pe “ ìjọ ” ní “ ara Kristi . ” 
 Ọ̀pọ̀lọpọ̀ èèyàn lọ́kùnrin àti lóbìnrin ló para pọ̀ dúró fún ara yìí , gbogbo wọn ló sì ń ṣe ipa tiwọn kí ara náà lè máa ṣiṣẹ́ dáadáa . 
 Àmọ́ , Jésù “ ni orí fún ara , èyíinì ni ìjọ . ” — Éfésù 4 : 12 ; Kólósè 1 : 18 ; 1 Kọ́ríńtì 12 : 12 , 13 , 27 . 
 Báwo ni Jésù ṣe fi hàn pé òun nífẹ̀ẹ́ ara ìṣàpẹẹrẹ òun ? 
 Ọ̀nà pàtàkì kan tí Jésù gbà fi hàn pé òun nífẹ̀ẹ́ ara ìṣàpẹẹrẹ òun , ìyẹn “ ìjọ , ” ni bó ṣe ń bójú tó àwọn tó máa di ara “ ìjọ ” náà lẹ́yìn - ọ̀ - rẹyìn . 
 Bí àpẹẹrẹ , nígbà tó rẹ àwọn ọmọlẹ́yìn rẹ̀ , ó sọ fún wọn pé : “ Ẹ máa bọ̀ . . . ní ẹ̀yin nìkan sí ibi tí ó dá , kí ẹ sì sinmi díẹ̀ . ” 
 Nígbà tí ọkàn lára àwọn àpọ́sítélì rẹ̀ ń sọ àwọn ohun tó ṣe ní wákàtí díẹ̀ ṣáájú kí wọ́n tó pa á , ó ní : “ Bí Jésù ti nífẹ̀ẹ́ àwọn tirẹ̀ [ ìyẹn àwọn tó para pọ̀ jẹ́ ara ìṣàpẹẹrẹ rẹ̀ ] . . . , ó nífẹ̀ẹ́ wọn dé òpin . ” 
 Ẹ ò rí i pé àpẹẹrẹ rere ni Jésù fi lélẹ̀ fáwọn ọkọ nípa bó ṣe yẹ kí wọ́n máa ṣe sí aya wọn ! 
 Ìmọ̀ràn wo ni Pọ́ọ̀lù fún àwọn ọkọ nípa bó ṣe yẹ kí wọ́n nífẹ̀ẹ́ aya wọn ? 
 Àpọ́sítélì Pọ́ọ̀lù tún lo àpẹẹrẹ Jésù síwájú sí i láti fi jẹ́ káwọn ọkọ mọ irú ọwọ́ tó yẹ kí wọ́n máa fi mú aya wọn . 
 Ó gba àwọn ọkọ níyànjú pé : “ Ó yẹ kí àwọn ọkọ máa nífẹ̀ẹ́ àwọn aya wọn gẹ́gẹ́ bí ara àwọn fúnra wọn . 
 Ẹni tí ó bá nífẹ̀ẹ́ aya rẹ̀ nífẹ̀ẹ́ ara rẹ̀ , nítorí pé kò sí ènìyàn kankan tí ó jẹ́ kórìíra ara òun fúnra rẹ̀ ; ṣùgbọ́n a máa bọ́ ọ , a sì máa ṣìkẹ́ rẹ̀ , gẹ́gẹ́ bí Kristi pẹ̀lú ti ń ṣe sí ìjọ . ” 
 Pọ́ọ̀lù tún fi kún ọ̀rọ̀ rẹ̀ , ó ní : “ Kí olúkúlùkù yín lẹ́nì kọ̀ọ̀kan máa nífẹ̀ẹ́ aya rẹ̀ bẹ́ẹ̀ gẹ́gẹ́ bí ó ṣe nífẹ̀ẹ́ ara rẹ̀ . ” — Éfésù 5 : 28 , 29 , 33 . 
 Báwo ni ọkọ ṣe ń ṣe sí ara rẹ̀ tó jẹ́ ara aláìpé , kí lèyí sì fi hàn nípa bó ṣe yẹ kó máa ṣe sí aya rẹ̀ ? 
 Ronú lórí ọ̀rọ̀ Pọ́ọ̀lù yìí ná . 
 Ṣé o rí ọkùnrin tórí ẹ̀ pé táá mọ̀ọ́mọ̀ ṣe ara ẹ̀ léṣe rí ? 
 Tọ́kùnrin kan bá fẹsẹ̀ kọ , ṣé á na ara ẹ̀ torí pé ó fẹsẹ̀ kọ ? 
 Ó dájú pé kò ní ṣe bẹ́ẹ̀ ! 
 Ǹjẹ́ o rí ọkọ tó ń tẹ́ ara ẹ̀ lójú àwọn ọ̀rẹ́ ẹ̀ tàbí tó ń sọ àṣìṣe ara rẹ̀ fún wọn kí wọ́n lè fi ṣe yẹ̀yẹ́ ? 
 Kò sí ọkùnrin tó jẹ́ ṣerú ẹ̀ ! 
 Tó bá wá rí bẹ́ẹ̀ , kí nìdí tí ọkùnrin kan á fi máa sọ kòbákùngbé ọ̀rọ̀ sí aya ẹ̀ tàbí táá fi nà án nítorí pé ó ṣe àṣìṣe ? 
 Kò yẹ kí ọkọ máa wa ire ti ara rẹ̀ nìkan , ó yẹ kó wá ti aya rẹ̀ pẹ̀lú . — 1 Kọ́ríńtì 10 : 24 ; 13 : 5 . 
 ( a ) Kí ni Jésù ṣe nígbà tó rẹ àwọn ọmọlẹ́yìn rẹ̀ ? 
 ( b ) Ẹ̀kọ́ wo la lè rí kọ́ látinú àpẹẹrẹ Jésù yìí ? 
 Wo bí Jésù ṣe fi hàn pé ọ̀rọ̀ àwọn ọmọlẹ́yìn òun jẹ òun lógún nígbà tó rẹ̀ wọ́n lóru ọjọ́ tó ṣáájú ọjọ́ tí wọ́n pa á . 
 Nígbà tí wọ́n wà nínú ọgbà Gẹtisémánì , Jésù rọ̀ wọ́n léraléra pé kí wọ́n máa gbàdúrà , àmọ́ ẹ̀ẹ̀mẹ́ta ọ̀tọ̀ọ̀tọ̀ ni oorun mú wọn lọ . 
 Kí wọ́n tó ṣẹ́jú pẹ́ẹ́ , àwọn ọmọ ogun ti ká wọn mọ́ . 
 Jésù bi àwọn ọmọ ogun náà pé : “ Ta ni ẹ ń wá ? ” 
 Wọ́n dá a lóhùn pé : “ Jésù ará Násárétì ni . ” 
 Jésù sọ fún wọn pé : “ Èmi ni ẹni náà . ” 
 Ó mọ̀ pé “ wákàtí náà ti dé ” fún òun láti kú , ó wá sọ pé : “ Nítorí náà , bí ó bá jẹ́ pé èmi ni ẹ ń wá , ẹ jẹ́ kí àwọn wọ̀nyí máa lọ . ” 
 Gbogbo ìgbà ni Jésù máa ń ro ti àwọn ọmọ ẹ̀yìn rẹ̀ , ìyẹn àwọn tó jẹ́ ara ìyàwó rẹ̀ ìṣàpẹẹrẹ , èyí ló jẹ́ kó ṣe ọ̀nà àbáyọ fun wọn . 
 Táwọn ọkọ bá ń kẹ́kọ̀ọ́ nípa ọ̀nà tí Jésù gbà bá àwọn ọmọlẹ́yìn rẹ̀ lò , wọ́n á rí onírúurú ìlànà tí wọ́n lè máa tẹ̀ lé nípa bó ṣe yẹ kí wọ́n máa bá aya wọn lò . — Jòhánù 18 : 1 - 9 ; Máàkù 14 : 34 - 37 , 41 . 
 Jésù Ò Jẹ́ Kí Ìfẹ́ Ru Bo Òun Lójú 
 Báwo ni àárín Jésù àti Màtá ṣe rí , síbẹ̀ báwo ni Jésù ṣe tọ́ ọ sọ́nà ? 
 Bíbélì sọ pé : “ Jésù nífẹ̀ẹ́ Màtá àti arábìnrin rẹ̀ àti Lásárù , ” ìyẹn àwọn tí Jésù sábà máa ń dé sílé wọn . 
 Àmọ́ Jésù ò torí ìyẹn má bá Màtá wí nígbà tó lọ jókòó ti oúnjẹ sísè , tí ò ráyè gbọ́ ọ̀rọ̀ Ọlọ́run tí Jésù ń sọ . 
 Jésù sọ fún un pé : “ Màtá , Màtá , ìwọ ń ṣàníyàn , o sì ń ṣèyọnu nípa ohun púpọ̀ . 
 Bí ó ti wù kí ó rí , nǹkan díẹ̀ tàbí ẹyọ kan ṣoṣo ni a nílò . ” 
 Ó dájú pé mímọ̀ tí Màtá mọ̀ pé Jésù fẹ́ràn òun mú kó rọrùn fún un láti gba ìbáwí tí Jésù fún un . 
 Bákan náà , àwọn ọkọ ní láti máa ṣe pẹ̀lẹ́pẹ̀lẹ́ pẹ̀lú aya wọn , kí wọ́n máa fi ìfẹ́ bá wọn lò , kí ọ̀rọ̀ ẹnu wọn sì jẹ́ èyí tó ń tu aya wọn lára . 
 Síbẹ̀ náà , nígbà tó bá pọn dandan kí ọkọ tọ́ aya rẹ̀ sọ́nà , ó yẹ kó sojú abẹ níkòó gẹ́gẹ́ bí Jésù ti ṣe . 
 17 , 18 . ( a ) Báwo ni Pétérù ṣe bá Jésù wí lọ́nà mímúná , kí sì nìdí tí Jésù fi ní láti tọ́ ọ sọ́nà ? 
 ( b ) Ojúṣe wo ni ọkọ ní ? 
 Ní àkókò mìíràn , Jésù sọ fáwọn àpọ́sítélì rẹ̀ pé òun gbọ́dọ̀ lọ sí Jerúsálẹ́mù , níbi tóun yóò ti fojú winá inúnibíni látọ̀dọ̀ “ àwọn àgbà ọkùnrin àti àwọn olórí àlùfáà àti àwọn akọ̀wé òfin , kí wọ́n sì pa òun , kí a sì gbé òun dìde ní ọjọ́ kẹta . ” 
 Látàrí èyí , Pétérù mú Jésù lọ sí ẹ̀gbẹ́ kan , ó sì bẹ̀rẹ̀ sí í bá a wí lọ́nà mímúná , pé : “ Ṣàánú ara rẹ , Olúwa ; ìwọ kì yóò ní ìpín yìí rárá . ” 
 Kò sí àní - àní pé ìfẹ́ tí Pétérù ní sí Jésù ti ru bò ó lójú débi pé kò mọ irú ìmọ̀ràn tó yẹ kó fún Jésù . 
 Ìyẹn ló fi yẹ kí Jésù tọ́ ọ sọ́nà . 
 Jésù sì sọ fún un pé : “ Dẹ̀yìn lẹ́yìn mi , Sátánì ! 
 Ohun ìkọ̀sẹ̀ ni ìwọ jẹ́ fún mi , nítorí kì í ṣe àwọn ìrònú Ọlọ́run ni ìwọ ń rò , bí kò ṣe ti ènìyàn . ” — Mátíù 16 : 21 - 23 . 
 Jésù ṣẹ̀ṣẹ̀ sọ ohun tí Ọlọ́run fẹ́ kó ṣẹlẹ̀ sí òun ni , ìyẹn ni pé òun máa jìyà tó pọ̀ , wọ́n á sì pa òun . 
 Nítorí náà , kò tọ̀nà rárá bí Pétérù ṣe bá Jésù wí lọ́nà mímúná . 
 Ìyẹn ló fi dáa bí Jésù ṣe tọ́ Pétérù sọ́nà láìfọ̀rọ̀ sábẹ́ ahọ́n , gẹ́gẹ́ bó ṣe yẹ kí wọ́n máa tọ́ àwa náà sọ́nà nígbà míì . 
 Ọkọ tí í ṣe olórí ìdílé ní àṣẹ láti tọ́ ọmọ rẹ̀ àti aya rẹ̀ sọ́nà , ojúṣe rẹ̀ sì ni láti ṣe bẹ́ẹ̀ . 
 Bó tilẹ̀ jẹ́ pé ó lè gba pé kí ọkọ sọ̀rọ̀ ṣàkó tó bá ń tọ́ wọn sọ́nà , síbẹ̀ ó ní láti fi ìfẹ́ àti ìwà pẹ̀lẹ́ ṣe bẹ́ẹ̀ . 
 Nítorí náà , gẹ́gẹ́ bí Jésù ṣe tọ́ Pétérù sọ́nà , àwọn ìgbà míì lè wà tó yẹ kí ọkọ tọ́ aya rẹ̀ sọ́nà . 
 Bí àpẹẹrẹ , ọkọ kan lè fi ìfẹ́ bá ìyàwó ẹ̀ sọ̀rọ̀ pé kó ṣàtúnṣe tó bá rí i pé aṣọ tí ìyàwó òun ń wọ̀ tàbí nǹkan ọ̀ṣọ́ tó ń fi sára tàbí ohun tó fi ń ṣe ara rẹ̀ lóge ò bá ìlànà Ìwé Mímọ́ mu . — 1 Pétérù 3 : 3 - 5 . 
 Ó Dára Kí Ọkọ Lẹ́mìí Sùúrù 
 19 , 20 . ( a ) Ìṣòro wo ló wáyé láàárín àwọn àpọ́sítélì Jésù , báwo sì ni Jésù ṣe bójú tó ìṣòro náà ? 
 ( b ) Kí ni àbájáde ipá tí Jésù sà lórí àwọn àpọ́sítélì rẹ̀ ? 
 Tí aya bá ṣe àṣìṣe kan , tí ọkọ sì fi tọkàntọkàn tọ́ ọ sọ́nà kó lè ṣàtúnṣe , kí ọkọ mọ̀ pé ìyípadà lè má wáyé lẹ́sẹ̀kẹsẹ̀ . 
 Kí Jésù tó lè ran àwọn àpọ́sítélì rẹ̀ lọ́wọ́ láti ṣe ìyípadà nínú ìwà wọn , kì í ṣe ọ̀rọ̀ ọjọ́ kan . 
 Bí àpẹẹrẹ , àríyànjiyàn kan tó wáyé nígbà kan láàárín wọn tún wáyé lẹ́ẹ̀kan sí i nígbà tó ku díẹ̀ kí Jésù parí iṣẹ́ òjíṣẹ́ rẹ̀ lórí ilẹ̀ ayé . 
 Wọ́n bára wọn fa ọ̀rọ̀ ẹni tó máa jẹ́ aṣáájú láàárín wọn . 
 Láìpẹ́ sígbà kejì tírú àríyànjiyàn bẹ́ẹ̀ wáyé , Jésù ṣètò láti ṣayẹyẹ Ìrékọjá tó máa ṣe kẹ́yìn pẹ̀lú àwọn nìkan . 
 Níbi ayẹyẹ náà , kò sí ìkankan nínú àwọn àpọ́sítélì wọ̀nyí tó lo ìdánúṣe láti ṣe iṣẹ́ rírẹlẹ̀ tí wọ́n máa ń ṣe láyé ìgbà yẹn , ìyẹn ni pé kó wẹ ẹsẹ̀ àwọn yòókù tó ti dọ̀tí . 
 Jésù fúnra ẹ̀ ló wẹ ẹsẹ̀ wọn . 
 Lẹ́yìn ìyẹn , ó wá sọ fún wọn pé : “ Mo fi àwòṣe lélẹ̀ fún yín . ” — Jòhánù 13 : 2 - 15 . 
 Tí ọkọ kan bá lẹ́mìí ìrẹ̀lẹ̀ bíi ti Jésù , ó ṣeé ṣe kí aya rẹ̀ bá a fọwọ́ sowọ́ pọ̀ kó sì máa tì í lẹ́yìn . 
 Àmọ́ ó gba pé kí ọkọ lẹ́mìí sùúrù . 
 Ẹ jẹ́ mọ̀ pé lẹ́yìn tí wọ́n parí ayẹyẹ Ìrékọjá lálẹ́ ọjọ́ yẹn , àwọn àpọ́sítélì Jésù ṣì bára wọn jiyàn lórí ọ̀rọ̀ ẹni tó tóbi jù láàárín wọn . 
 Kẹ́nì kan tó lè yí ìwà àti ìṣe rẹ̀ padà , kì í ṣe ọ̀rọ̀ ọjọ́ kan , díẹ̀díẹ̀ ni . 
 Àmọ́ , èrè wà níbẹ̀ tí onítọ̀hún bá ṣe àyípadà tó yẹ , gẹ́gẹ́ bó ṣe rí nígbà táwọn àpọ́sítélì ṣe àyípadà ! 
 Pẹ̀lú gbogbo ìṣòro tó kúnnú ayé yìí , kí ló yẹ káwọn ọkọ máa rántí , kí ló sì yẹ kí wọ́n ṣe ? 
 Ìṣòro tó ń bá tọkọtaya nínú ayé tá a wà yìí ju ti tẹ́lẹ̀ lọ . 
 Ọ̀pọ̀ ọkọ àti aya ló ń fọwọ́ yẹpẹrẹ mú ẹ̀jẹ́ tí wọ́n jẹ́ lọ́jọ́ ìgbéyàwó wọn . 
 Nítorí náà , ẹ̀yin ọkọ , ẹ rántí ẹni tó dá ìgbéyàwó sílẹ̀ . 
 Ẹ rántí pé Jèhófà tí í ṣe Ọlọ́run ìfẹ́ ló gbèrò ètò ìgbéyàwó , òun ló sì dá a sílẹ̀ . 
 Ó rán Jésù Ọmọ rẹ̀ wá sáyé , kì í ṣe nítorí kó lè rà wá padà nìkan ni , àmọ́ kó tún lè jẹ́ àwòkọ́ṣe fún ẹ̀yin ọkọ pẹ̀lú . — Mátíù 20 : 28 ; Jòhánù 3 : 29 ; 1 Pétérù 2 : 21 . 
 Báwo Lo Ṣe Máa Dáhùn ? 
 • Kí nìdí tó fi ṣe pàtàkì pé ká mọ ẹni tó dá ìgbéyàwó sílẹ̀ ? 
 • Àwọn ọ̀nà wo ló yẹ kí ọkọ gbà nífẹ̀ẹ́ aya rẹ̀ ? 
 • Àwọn ọ̀nà wo ni Jésù gbà bá àwọn ọmọlẹ́yìn rẹ̀ lò tó ṣàpẹẹrẹ bó ṣe yẹ kí ọkọ lo ipò orí rẹ̀ ? 
 [ Àwòrán tó wà ní ojú ìwé 14 ] 
 Kí nìdí tó fi yẹ káwọn ọkọ ronú gidigidi lórí ọ̀nà tí Jésù gbà bá àwọn obìnrin lò ? 
 [ Àwòrán tó wà ní ojú ìwé 15 ] 
 Jésù gba tàwọn ọmọlẹ́yìn rẹ̀ rò nígbà tó rẹ̀ wọ́n 
 [ Àwòrán tó wà ní ojú ìwé 16 ] 
 Tí ọkọ bá fẹ́ tọ́ aya rẹ̀ sọ́nà , ńṣe ni kó fi ìfẹ́ sọ ọ́ , kó sì lo ọ̀rọ̀ tó máa tù ú lára 
 Ẹ̀yin Aya , Ẹ Ní Ọ̀wọ̀ Jíjinlẹ̀ Fún Ọkọ Yín 
 “ Kí [ ẹ̀yin ] aya wà ní ìtẹríba fún àwọn ọkọ [ yín ] . ” — ÉFÉSÙ 5 : 22 . 
 Kí nìdí tí kì í fi í rọrùn nígbà míì fún aya láti bọ̀wọ̀ fún ọkọ rẹ̀ ? 
 NÍ Ọ̀PỌ̀ ibi , lọ́jọ́ tí ọkùnrin àtobìnrin kan bá ń ṣe ìgbéyàwó , ìyàwó á jẹ́jẹ̀ẹ́ pé òun á máa bọ̀wọ̀ jíjinlẹ̀ fún ọkọ òun . 
 Ṣùgbọ́n , ọ̀nà tí ọ̀pọ̀ ọkọ gbà ń bá aya wọn lò máa ń pinnu bóyá á rọrùn fún aya láti mú ẹ̀jẹ́ yìí ṣẹ tàbí kò ní rọrùn . 
 Síbẹ̀ ohun alárinrin ni ìgbéyàwó nígbà tí Ọlọ́run dá a sílẹ̀ . 
 Ńṣe ni Ọlọ́run mú egungun ìhà kan láti ara Ádámù , ọkùnrin àkọ́kọ́ , ó sì fi mọ obìnrin . 
 Ádámù sì sọ pé : “ Èyí ni egungun nínú àwọn egungun mi àti ẹran ara nínú ẹran ara mi . ” — Jẹ́nẹ́sísì 2 : 19 - 23 . 
 Láyé ìsinsìnyí , kí ló ń ṣẹlẹ̀ lágbo àwọn obìnrin , ìyípadà wo ló sì ti bá ọwọ́ tí wọ́n fi mú ìgbéyàwó ? 
 Bó tilẹ̀ jẹ́ pé ìgbéyàwó ní ìbẹ̀rẹ̀ alárinrin , síbẹ̀ láàárín ọdún 1960 sí 1964 , àwọn obìnrin kan lórílẹ̀ - èdè Amẹ́ríkà dá ẹgbẹ́ kan sílẹ̀ nítorí pé wọ́n ò fẹ́ kí ọkùnrin máa pàṣẹ lé wọn lórí . 
 Láyé ìgbà yẹn , tá a bá fi máa rí ọ̀ọ́dúnrún [ 300 ] ọkùnrin tó faya àtọmọ ẹ̀ sílẹ̀ , a ò ní rí ju obìnrin kan ṣoṣo tó fọkọ àtọmọ ẹ̀ sílẹ̀ . 
 Àmọ́ nígbà tó ń sún mọ́ ọdún 1969 , tá a bá fi máa rí ọ̀ọ́dúnrún ọkùnrin tó fi ìdílé rẹ̀ sílẹ̀ , a ó ti rí obìnrin mẹ́ta tó ti ṣe bẹ́ẹ̀ . 
 Láyé ìsinsìnyí , ó fẹ́rẹ̀ẹ́ jẹ́ pé báwọn ọkùnrin ṣe ń mutí , tí wọ́n ń mu sìgá , tí wọ́n ń ṣèṣekúṣe , tí wọ́n sì ń ṣépè làwọn obìnrin náà ń ṣe é . 
 Ṣé gbogbo nǹkan táwọn obìnrin ń ṣe yìí ti wá mú kí wọ́n láyọ̀ sí i ? 
 Rárá o . 
 Láwọn orílẹ̀ - èdè kan , nǹkan bí ìdajì àwọn tó ń ṣègbéyàwó ló ń padà jáwèé fúnra wọn lẹ́yìn - ọ̀ - rẹyìn . 
 Ǹjẹ́ ipá táwọn obìnrin kan ń sà láti mú kí ipò tí wọ́n wà nínú ìgbéyàwó gbé pẹ́ẹ́lí sí i ń yọrí sí rere , tàbí kàkà kéwé àgbọn dẹ̀ ńṣe ló ń le sí i ? — 2 Tímótì 3 : 1 - 5 . 
 Kí ló ń fa ìṣòro bá ìgbéyàwó gan - an ? 
 Kí ló ń fa ìṣòro yẹn gan - an ? 
 Dé àyè kan , ohun tó ń fa ìṣòro yẹn ni nǹkan tí áńgẹ́lì ọlọ̀tẹ̀ nì , ìyẹn “ ejò ìpilẹ̀ṣẹ̀ náà , ẹni tí a ń pè ní Èṣù àti Sátánì ” ti ń ṣe látìgbà tó ti tan Éfà jẹ . 
 Sátánì ń mú kí ọmọ aráyé máa wo àwọn ohun tí Ọlọ́run fi kọ́ni gẹ́gẹ́ bí ohun tí kò wúlò . 
 Bí àpẹẹrẹ , Èṣù mú kí ìgbéyàwó dà bí ohun tó ti le jù àtohun tó ń ká èèyàn lọ́wọ́ kò . 
 Ńṣe làwọn ọ̀rọ̀ tí Sátánì , alákòóso ayé yìí , ń fi ìwé ìròyìn ayé , ètò orí rédíò àti ti tẹlifíṣọ̀n gbé lárugẹ ń mú kí ìtọ́ni Ọlọ́run dà bí ohun tí kò tọ́ tí kò sì bágbà mu . 
 Àmọ́ , tá a bá fi òótọ́ ọkàn ṣàyẹ̀wò ohun tí Ọlọ́run sọ nínú Bíbélì Ọ̀rọ̀ rẹ̀ nípa ipò tó fàwọn obìnrin sí nínú ìgbéyàwó , a óò rí i pé ohun tó sọ bọ́gbọ́n mu , ó sì dára . 
 Ìkìlọ̀ Fáwọn Tó Ti Ṣègbéyàwó 
 4 , 5 . ( a ) Kí nìdí tó fi yẹ kí obìnrin kan tó ń ronú àtilọ́kọ kíyè sára ? 
 ( b ) Kí ló yẹ kí obìnrin kan ṣe kó tó gbà láti fẹ́ ọkùnrin kan ? 
 Bíbélì ṣe ìkìlọ̀ kan fáwọn lọ́kọláya . 
 Ó sọ pé nínú ayé tí Èṣù ń ṣàkóso yìí , àwọn tọkọtaya yóò ní “ ìpọ́njú , ” títí kan àwọn tí àárín wọn gún régé pàápàá . 
 Ìdí nìyẹn tí Bíbélì fi ṣèkìlọ̀ fáwọn tó ti ṣègbéyàwó bó tilẹ̀ jẹ́ pé Ọlọ́run ló dá ìgbéyàwó sílẹ̀ . 
 Ọ̀kan lára àwọn tí Ọlọ́run mí sí láti kọ Bíbélì sọ nípa obìnrin tí ọkọ rẹ̀ kú tó sì lómìnira láti fẹ́ ẹlòmíràn pé : “ Ó láyọ̀ jù bí ó bá dúró bí ó ti wà . ” 
 Jésù pàápàá sọ pé á dára kí àwọn “ tí ó bá lè wá àyè fún un , ” ìyẹn àwọn tó bá lè wà láìlọ́kọ tàbí láìláya , ṣe bẹ́ẹ̀ . 
 Àmọ́ o , tí ẹnikẹ́ni bá lóun fẹ́ ṣègbéyàwó , kí ó ṣe bẹ́ẹ̀ kìkì “ nínú Olúwa , ” ìyẹn ni pé kó fẹ́ olùjọsìn Ọlọ́run tó ti ya ara rẹ̀ sí mímọ́ tó sì ti ṣèrìbọmi . — 1 Kọ́ríńtì 7 : 28 , 36 - 40 ; Mátíù 19 : 10 - 12 . 
 Ìdí pàtàkì kan tóbìnrin tó fẹ́ lọ́kọ fi ní láti ronú dáadáa nípa ẹni tó fẹ́ fẹ́ ni ìkìlọ̀ Bíbélì tó sọ pé : “ Òfin de obìnrin tí a gbé níyàwó mọ́ ọkọ rẹ̀ . ” 
 Àyàfi bí ọkọ obìnrin náà bá kú tàbí tó ṣe panṣágà tí wọ́n sì kọra wọn nìkan ló tó lè “ di òmìnira kúrò nínú òfin [ ọkọ ] rẹ̀ . ” 
 Téèyàn bá rí ẹnì kan fúngbà àkọ́kọ́ tí ìfẹ́ ẹni náà sì kó sí i lọ́kàn , inú rẹ̀ lè máa dùn , àmọ́ kì í ṣe ìfẹ́ yẹn nìkan ló máa mú kí ìgbéyàwó wọn yọrí sí rere . 
 Nítorí náà , ó yẹ kí obìnrin tó bá fẹ́ lọ́kọ bi ara rẹ̀ pé : ‘ Ǹjẹ́ mo ṣe tán láti wà lábẹ́ òfin ọkùnrin yìí ? ’ 
 Kó tó gbà láti fẹ́ ọkùnrin náà ló ti yẹ kó bi ara rẹ̀ ní ìbéèrè yẹn o , kì í ṣe lẹ́yìn tí wọ́n ti fẹ́ra wọn . 
 Ìpinnu wo ni ọ̀pọ̀ obìnrin lè ṣe fúnra wọn láyé ìsinsìnyí , kí sì nìdí tí ìpinnu yẹn fi ṣe pàtàkì ? 
 Ní ọ̀pọ̀ ibi lónìí , tí ọkùnrin bá bá obìnrin kan sọ̀rọ̀ pé òun fẹ́ fẹ́ ẹ , obìnrin náà lómìnira láti gbà fún ọkùnrin náà , ó sì lè sọ pé òun ò gbà . 
 Síbẹ̀ , ó lè má rọrùn fáwọn obìnrin láti ṣe ìpinnu tó bọ́gbọ́n mu nítorí pé ìfẹ́ láti ní olólùfẹ́ máa ń lágbára gan - an lọ́kàn wọn . 
 Òǹkọ̀wé kan sọ pé : “ Tó bá wà lọ́kàn èèyàn láti ṣe nǹkan kan , bóyá èèyàn fẹ́ ṣègbéyàwó ni o tàbí ó fẹ́ fi okùn pọ́nkè , ọkàn èèyàn lè má lọ sára àwọn ìṣòro téèyàn lè bá pàdé níbẹ̀ , àwọn ohun téèyàn sì fẹ́ láti gbọ́ nìkan lá máa fọkàn sí . ” 
 Bí ẹnì kan tó fẹ́ pọ́nkè ò bá fara balẹ̀ rò ó dáadáa , ó lè fẹ̀mí ara ẹ̀ ṣòfò , bákan náà , tẹ́nì kan ò bá fọgbọ́n yan ẹni tó fẹ́ fẹ́ , ó lè kòṣòro . 
 Ìmọ̀ràn ọlọgbọ́n wo ló wà fáwọn tó ń wá ọkọ tàbí àwọn tó ń wá ìyàwó ? 
 Ó yẹ kí obìnrin kan ronú dáadáa nípa ohun tó túmọ̀ sí láti wà lábẹ́ òfin ọkùnrin tó bá bá a sọ̀rọ̀ pé òun fẹ́ fẹ́ ẹ . 
 Ní ọ̀pọ̀ ọdún sẹ́yìn , ọ̀dọ́bìnrin ọmọ ilẹ̀ Íńdíà kan fi tìrẹ̀lẹ̀tìrẹ̀lẹ̀ sọ pé : “ Àwọn òbí wa jù wá lọ lọ́jọ́ orí , wọ́n gbọ́n jù wá , èèyàn ò sì lè tètè tàn wọ́n jẹ bí àwa wọ̀nyí . . . . 
 Èmi lè tètè ṣe àṣìṣe . ” 
 Èèyàn ò gbọ́dọ̀ fojú kéré ìrànlọ́wọ́ táwọn òbí àtàwọn míì lè ṣe . 
 Agbaninímọ̀ràn kan tó jẹ́ ọlọgbọ́n máa ń gba àwọn ọ̀dọ́ nímọ̀ràn pé kí wọ́n rí i pé wọ́n mọ òbí ẹni tí wọ́n fẹ́ fẹ́ , kí wọ́n sì fara balẹ̀ wo bí ẹni náà ṣe ń ṣe sí àwọn òbí ẹ̀ àtàwọn ará ilé ẹ̀ yòókù . 
 Bí Jésù Ṣe Fi Ẹ̀mí Ìtẹríba Hàn 
 8 , 9 . ( a ) Ọwọ́ wo ni Jésù fi mú ọ̀rọ̀ ìtẹríba fún Ọlọ́run ? 
 ( b ) Èrè wo làwọn obìnrin máa jẹ tí wọ́n bá lẹ́mìí ìtẹríba ? 
 Òótọ́ ni pé ó lè má rọrùn láti tẹrí ba , síbẹ̀ ó yẹ káwọn obìnrin wo ìtẹríba gẹ́gẹ́ bí ohun tó buyì kúnni , bí Jésù ti ṣe . 
 Bó tilẹ̀ jẹ́ pé ìtẹríba Jésù fún Ọlọ́run gba pé kó jìyà títí dójú ikú lórí òpó igi oró , síbẹ̀ bó ṣe tẹrí ba fún Ọlọ́run jẹ́ kó láyọ̀ . 
 Àwọn obìnrin lè kọ́ ẹ̀kọ́ lára Jésù , nítorí Bíbélì sọ pé : “ Orí obìnrin ni ọkùnrin ; ẹ̀wẹ̀ , orí Kristi ni Ọlọ́run . ” 
 Àmọ́ , kì í ṣe ìgbà táwọn obìnrin bá lọ́kọ nìkan ni wọ́n wà lábẹ́ àṣẹ ọkùnrin o . 
 Bíbélì sọ pé káwọn obìnrin , àtèyí tó ti lọ́kọ àtèyí tí kò ní , máa tẹrí ba fáwọn ọkùnrin tó tóótun nípa tẹ̀mí tí wọ́n ń ṣe àbójútó nínú ìjọ Ọlọ́run . 
 Táwọn obìnrin bá ń tẹ̀ lé ìtọ́ni Ọlọ́run yìí , ńṣe ni wọ́n ń fi àpẹẹrẹ rere lélẹ̀ fáwọn áńgẹ́lì tó wà nínú ètò Ọlọ́run . 
 Kò tán síbẹ̀ o , àwọn àgbà obìnrin ń tipasẹ̀ àpẹẹrẹ rere wọn àti ìmọ̀ràn tó wúlò kọ́ àwọn ọ̀dọ́bìnrin láti ‘ fi ara wọn sábẹ́ àwọn ọkọ wọn . ’ — Títù 2 : 3 - 5 . 
 Àpẹẹrẹ wo ni Jésù fi lélẹ̀ tó dá dọ̀rọ̀ níní ìtẹríba ? 
 Jésù mọ bí ìtẹríba tó bójú mu ṣe ṣe pàtàkì tó . 
 Lákòókò kan , Jésù sọ fún àpọ́sítélì Pétérù pé kó san owó orí òun àti tiẹ̀ fáwọn aláṣẹ , àní ó tiẹ̀ tún pèsè owó tí Pétérù máa fi san án . 
 Ní ọ̀pọ̀ ọdún lẹ́yìn ìyẹn , Pétérù kọ̀wé pé : “ Nítorí Olúwa , ẹ fi ara yín sábẹ́ gbogbo ohun tí ẹ̀dá ènìyàn ṣẹ̀dá . ” 
 Bíbélì sọ bí Jésù ṣe jẹ́ àpẹẹrẹ tó tayọ tó bá dọ̀rọ̀ níní ẹ̀mí ìtẹríba , ó ní : “ Ó sọ ara rẹ̀ di òfìfo , ó sì gbé ìrísí ẹrú wọ̀ , ó sì wá wà ní ìrí ènìyàn . 
 Ju èyíinì lọ , nígbà tí ó rí ara rẹ̀ ní àwọ̀ ènìyàn , ó rẹ ara rẹ̀ sílẹ̀ , ó sì di onígbọràn títí dé ikú . ” — Fílípì 2 : 5 - 8 . 
 Kí nìdí tí Pétérù fi gba àwọn aya níyànjú pé kí wọ́n máa tẹrí ba fún ọkọ wọn tí kì í ṣe onígbàgbọ́ pàápàá ? 
 Nígbà tí Pétérù ń gba àwọn Kristẹni nímọ̀ràn pé kí wọ́n máa tẹrí ba fáwọn aláṣẹ ayé yìí , kódà fáwọn tí wọ́n jẹ́ òǹrorò lára wọn tí wọn kì í sì í ṣe ohun tó tọ́ pàápàá , ó ní : “ Ní ti tòótọ́ , ipa ọ̀nà yìí ni a pè yín sí , nítorí Kristi pàápàá jìyà fún yín , ó fi àwòkọ́ṣe sílẹ̀ fún yín kí ẹ lè tẹ̀ lé àwọn ìṣísẹ̀ rẹ̀ pẹ́kípẹ́kí . ” 
 Lẹ́yìn tí Pétérù ti ṣàlàyé ìyà tí Jésù jẹ àti bó ṣe fi ẹ̀mí ìtẹríba fara da ìyà ọ̀hún , ó gba àwọn aya tí ọkọ wọn kì í ṣe onígbàgbọ́ níyànjú pé : “ Lọ́nà kan náà , ẹ̀yin aya , ẹ wà ní ìtẹríba fún àwọn ọkọ tiyín , kí ó lè jẹ́ pé , bí ẹnikẹ́ni kò bá ṣègbọràn sí ọ̀rọ̀ náà , kí a lè jèrè wọn láìsọ ọ̀rọ̀ kan nípasẹ̀ ìwà àwọn aya wọn , nítorí fífi tí wọ́n fi ojú rí ìwà mímọ́ yín pa pọ̀ pẹ̀lú ọ̀wọ̀ jíjinlẹ̀ . ” — 1 Pétérù 3 : 1 , 2 . 
 Èrè wo ló wà nínú níní tí Jésù lẹ́mìí ìtẹríba ? 
 Àwọn kan lè máa fojú ọ̀dẹ̀ wo obìnrin tó bá ń tẹrí bá fún ọkọ rẹ̀ tó sì jẹ́ pé ńṣe ni ọkọ ọ̀hún ń fojú ẹ̀ gbolẹ̀ , tó tún máa ń sọ kòbákùngbé ọ̀rọ̀ sí i . 
 Àmọ́ Jésù ò wo ọ̀rọ̀ náà bẹ́ẹ̀ . 
 Pétérù sọ pé : “ Nígbà tí a ń kẹ́gàn rẹ̀ , kò bẹ̀rẹ̀ sí kẹ́gàn padà . 
 Nígbà tí ó ń jìyà , kò bẹ̀rẹ̀ sí halẹ̀ mọ́ni . ” 
 Ó ṣe tán , àwọn kan tó rí ìyà tí Jésù jẹ ní ìgbàgbọ́ nínú Jésù dé ìwọ̀n àyè kan . 
 Àpẹẹrẹ kan ni ti ọlọ́ṣà kan tí wọ́n kàn mọ́gi lẹ́gbẹ̀ẹ́ Jésù , òmíràn ni ti ọ̀gá sójà tó ń wo bí wọ́n ṣe kan Jésù mọ́gi . 
 Bákan náà , Pétérù fi hàn pé àwọn ọkọ kan tí kì í ṣe onígbàgbọ́ , tí wọ́n tiẹ̀ tún jẹ́ òǹrorò pàápàá , yóò di Kristẹni lẹ́yìn tí wọ́n bá rí i pé ìyàwó àwọn lẹ́mìí ìtẹríba . 
 Ọ̀pọ̀ àpẹẹrẹ tó fi èyí hàn ló wà lónìí . 
 Bí Aya Ṣe Lè Jèrè Ọkọ Rẹ̀ 
 13 , 14 . 
 Báwo ni títẹríba táwọn aya kan tẹrí ba fún ọkọ wọn tí kì í ṣe onígbàgbọ́ ṣe ṣàǹfààní ? 
 Àwọn aya kan tí wọ́n jẹ́ onígbàgbọ́ ti jèrè ọkọ wọn nítorí ìwà bíi ti Kristi tí wọ́n ń hù . 
 Nígbà àpéjọ àgbègbè kan táwa Ẹlẹ́rìí Jèhófà ṣe lẹ́nu àìpẹ́ yìí , ọkùnrin kan sọ̀rọ̀ nípa ìyàwó rẹ̀ tó jẹ́ Kristẹni , ó ní : “ Mo fojú ìyàwó mi rí màbo . 
 Síbẹ̀ , ó máa ń fi ọ̀wọ̀ mi wọ̀ mí . 
 Kò wọ́mi ńlẹ̀ rí . 
 Kò sì sọ pé àfi dandan kí n gba ẹ̀sìn òun . 
 Ó máa ń tọ́jú mi . 
 Nígbà kan tó fẹ́ lọ sípàdé àyíká , ó rí i dájú pé òun se oúnjẹ mi sílẹ̀ , ó sì rí i pé òun parí iṣẹ́ ilé kó tó lọ . 
 Gbogbo ìwà tó ń hù wọ̀nyí wá bẹ̀rẹ̀ sí í mú kó wù mí láti kẹ́kọ̀ọ́ Bíbélì . 
 Èmi rèé lónìí , mo ti di Ẹlẹ́rìí ! ” 
 Bẹ́ẹ̀ ni , ìwà arábìnrin yìí mú kó jèrè ọkọ rẹ̀ “ láìsọ ọ̀rọ̀ kan . ” 
 Gẹ́gẹ́ bí Pétérù ṣe sọ , ohun tí aya sọ kì í sábà mú àbájáde rere wá tó ìwà rẹ̀ . 
 Ìrírí ìyàwó ilé kan tó kẹ́kọ̀ọ́ Bíbélì tó sì pinnu láti máa lọ sípàdé ìjọ fìdí òótọ́ ọ̀rọ̀ yẹn múlẹ̀ . 
 Ọkọ rẹ̀ jágbe mọ́ ọn pé : “ Agnes , tó o bá jáde lẹ́nu ọ̀nà yẹn pẹ́nrẹ́n , má padà wálé yìí mọ́ o ! ” 
 Lóòótọ́ , obìnrin náà ò gba ẹnu ọ̀nà tí ọkọ rẹ̀ tọ́ka sí jáde , ẹnu ọ̀nà míì ló gbà jáde . 
 Nígbà tó tún di ìrọ̀lẹ́ ọjọ́ míì tó fẹ́ lọ sípàdé , ọkọ rẹ̀ halẹ̀ mọ́ ọn , ó ní : “ Mọ̀ pé tó o bá ti lọ , o ò ní padà wá bá mi nínú ilé yìí o . ” 
 Nígbà tó fi máa padà dé , kò bá ọkọ rẹ̀ nílé lóòótọ́ . 
 Ọjọ́ mẹ́tà gbáko ni ọkọ rẹ̀ lò níta . 
 Nígbà tó wá padà wálé , ohùn pẹ̀lẹ́ ni ìyàwó rẹ̀ fi bí i pé : “ Ṣé kí n bá yín gbé oúnjẹ yín wá ? ” 
 Agnes ò yẹsẹ̀ nínú ìjọsìn rẹ̀ sí Jèhófà . 
 Lẹ́yìn - ọ̀ - rẹyìn , ọkọ rẹ̀ gbà pé kí wọ́n máa kọ́ òun lẹ́kọ̀ọ́ Bíbélì , ó ya ara rẹ̀ sí mímọ́ fún Ọlọ́run , nígbà tó sì ṣe , ó di alàgbà tó ní ọ̀pọ̀ ẹrù iṣẹ́ . 
 Irú “ ọ̀ṣọ́ ” wo ni Pétérù sọ pé ó yẹ káwọn aya tó jẹ́ Kristẹni ní ? 
 Àwọn tá a ṣẹ̀ṣẹ̀ mẹ́nu kan àpẹẹrẹ wọn yìí ní ohun kan tí àpọ́sítélì Pétérù sọ pé ó yẹ káwọn aya ní , ìyẹn ni “ ọ̀ṣọ́ . ” 
 Àmọ́ , ọ̀ṣọ́ tá à ń sọ̀rọ̀ rẹ̀ yìí kì í ṣe ti “ irun dídì ” lọ́nà àrà tàbí “ ti wíwọ àwọn ẹ̀wù àwọ̀lékè ” o . 
 Kàkà bẹ́ẹ̀ , Pétérù sọ pé : “ Kí [ ọ̀ṣọ́ yín ] jẹ́ ẹni ìkọ̀kọ̀ ti ọkàn - àyà nínú aṣọ ọ̀ṣọ́ tí kò lè díbàjẹ́ ti ẹ̀mí ìṣejẹ́ẹ́jẹ́ẹ́ àti ti ìwà tútù , èyí tí ó níye lórí gidigidi lójú Ọlọ́run . ” 
 Tí aya kan tó jẹ́ Kristẹni bá nírú ẹ̀mí yìí , á hàn nínú ìsọ̀rọ̀ àti ìwà rẹ̀ , kò ní máa jájú mọ́ ọkọ rẹ̀ , kò sì ní jẹ́ ẹni tó ṣòroó tẹ́ lọ́rùn . 
 Èyí ló máa fi hàn pé ó bọ̀wọ̀ jíjinlẹ̀ fún ọkọ rẹ̀ . — 1 Pétérù 3 : 3 , 4 . 
 Àwọn Tí Aya Lè Tẹ̀ Lé Àpẹẹrẹ Wọn 
 Ọ̀nà wo ni Sárà gbà jẹ́ àpẹẹrẹ tó yẹ káwọn aya tó jẹ́ Kristẹni máa tẹ̀ lé ? 
 Pétérù kọ̀wé pé : “ Nígbà yẹn lọ́hùn - ún , bẹ́ẹ̀ náà ni àwọn obìnrin mímọ́ tí wọ́n ní ìrètí nínú Ọlọ́run máa ń ṣe ara wọn lọ́ṣọ̀ọ́ , ní fífi ara wọn sábẹ́ àwọn ọkọ tiwọn . ” 
 Irú àwọn obìnrin bẹ́ẹ̀ rí i pé táwọn bá ń múnú Jèhófà dùn nípa títẹ̀lé àwọn ìtọ́ni rẹ̀ , ìdílé àwọn yóò láyọ̀ àwọn á sì ní ìyè àìnípẹ̀kun . 
 Pétérù mẹ́nu kan aya Ábúráhámù , ìyẹn Sárà arẹwà obìnrin , ó sọ pé ó “ máa ń ṣègbọràn sí Ábúráhámù , ní pípè é ní ‘ olúwa . ’ ” 
 Sárà dúró gbágbáágbá ti ọkọ rẹ̀ tó jẹ́ olùbẹ̀rù Ọlọ́run , tí Ọlọ́run rán lọ sọ́nà jíjìn . 
 Sárà tiẹ̀ gbà láti kúrò níbi tí ìgbésí ayé ti dẹrùn , ó tún fẹ̀mí ara rẹ̀ wewu pàápàá . 
 Pétérù sọ pé Sárà yẹ lẹ́ni táwọn aya ń tẹ̀ lé àpẹẹrẹ rẹ̀ , ó ní : “ Ẹ sì ti di ọmọ rẹ̀ , kìkì bí ẹ bá ń bá a nìṣó ní ṣíṣe rere , tí ẹ kò sì bẹ̀rù okùnfà èyíkéyìí fún ìpayà . ” — 1 Pétérù 3 : 6 . 
 Kí nìdí tó fi ṣeé ṣe kí Pétérù ní Ábígẹ́lì lọ́kàn pé ó jẹ́ àpẹẹrẹ fáwọn aya tó jẹ́ Kristẹni ? 
 Obìnrin mìíràn tó nígboyà tó sì ní ìrètí nínú Ọlọ́run ni Ábígẹ́lì , ó sì ṣeé ṣe kó wà lára àwọn tí Pétérù ní lọ́kàn nínú ọ̀rọ̀ tó sọ . 
 Ábígẹ́lì jẹ́ ẹnì kan tó “ ní ọgbọ́n inú dáadáa , ” àmọ́ ọkọ rẹ̀ Nábálì jẹ́ ẹnì kan tó “ le koko , ó sì burú ní àwọn ìṣe rẹ̀ . ” 
 Nígbà kan tí Nábálì kọ̀ jálẹ̀ tó lóun ò ní ṣèrànwọ́ fún Dáfídì àtàwọn èèyàn rẹ̀ , Dáfídì àtàwọn èèyàn ẹ̀ gbéra láti lọ pa Nábálì àti ìdílé rẹ̀ run . 
 Àmọ́ Ábígẹ́lì gbé ìgbésẹ̀ lọ́gán láti gba ìdílé rẹ̀ là . 
 Ó di onírúurú oúnjẹ sórí kẹ́tẹ́kẹ́tẹ́ láti lọ gbé e fún Dáfídì . 
 Bó ṣe ń lọ , ó pàdé Dáfídì àtàwọn èèyàn ẹ̀ tó ti dìhámọ́ra ogun lọ́nà . 
 Bó sì ṣe rí Dáfídì báyìí , ó sọ̀kalẹ̀ látorí kẹ́tẹ́kẹ́tẹ́ , ó wólẹ̀ , ó sì bẹ̀rẹ̀ sí í bẹ̀ ẹ́ pé kó má ṣe jẹ́ kí ìbínú mú un ṣìwà hù . 
 Ohun tó ṣe yìí wú Dáfídì lórí gidigidi . 
 Ó ní : “ Ìbùkún ni fún Jèhófà Ọlọ́run Ísírẹ́lì , tí ó rán ọ lónìí yìí láti pàdé mi ! 
 Ìbùkún sì ni fún ìlóyenínú rẹ . ” — 1 Sámúẹ́lì 25 : 2 - 33 . 
 Tí ọkùnrin kan bá ń fa ojú ìyàwó ilé kan mọ́ra , àpẹẹrẹ ta ni obìnrin náà lè ronú lé lórí , kí sì nìdí tó fi yẹ kó ṣe bẹ́ẹ̀ ? 
 Ẹlòmíì táwọn aya lè máa tẹ̀ lé àpẹẹrẹ rẹ̀ ni ọ̀dọ́bìnrin kan tí wọ́n ń pè ní Ṣúlámáítì , tó dúró ti àfẹ́sọ́nà rẹ̀ tí kì í ṣe èèyàn ńlá , tó jẹ́ pé olùṣọ́ àgùntàn ni . 
 Ìfẹ́ tí ọ̀dọ́bìnrin yìí ní sí àfẹ́sọ́nà rẹ̀ ò yìnrìn láìka gbogbo bí ọba ọlọ́rọ̀ kan ṣe ń gbìyànjú láti fajú ẹ̀ mọ́ra sí . 
 Ìfẹ́ tó ní sí ọ̀dọ́ olùṣọ́ àgùntàn yìí mú kó sọ bí nǹkan ṣe rí lọ́kàn rẹ̀ fún olùṣọ́ àgùntàn náà pé : “ Gbé mi lé ọkàn - àyà rẹ gẹ́gẹ́ bí èdìdì , gẹ́gẹ́ bí èdìdì lé apá rẹ ; nítorí pé ìfẹ́ lágbára bí ikú . . . 
 Omi púpọ̀ pàápàá kò lè paná ìfẹ́ , bẹ́ẹ̀ ni àwọn odò alára kò lè gbé e lọ . ” 
 A rọ gbogbo àwọn obìnrin tó ti lọ́kọ pé kí wọ́n pinnu láti má ṣe fi ọkọ wọn sílẹ̀ láé kí wọ́n sì máa bọ̀wọ̀ fún wọn . 
 Àmọ̀ràn Míì Tí Ọlọ́run Fún Àwọn Aya 
 19 , 20 . ( a ) Kí nìdí tó fi yẹ kí aya máa tẹrí bá fún ọkọ rẹ̀ ? 
 ( b ) Àwọn wo ló jẹ́ àpẹẹrẹ rere fáwọn aya ? 
 Ní paríparí rẹ̀ , ẹ jẹ́ ká wo àwọn ọ̀rọ̀ tó wà níbi tá a ti mú ẹsẹ Ìwé Mímọ́ tá a gbé àpilẹ̀kọ yìí kà , ìyẹn ẹsẹ tó sọ pé : “ Kí [ ẹ̀yìn ] aya wà ní ìtẹríba fún àwọn ọkọ [ yín ] . ” 
 Kí nìdí tí irú ìtẹríba bẹ́ẹ̀ fi pọn dandan ? 
 Ẹsẹ tó tẹ̀ lé e sọ pé : “ Nítorí pé ọkọ ni orí aya rẹ̀ gẹ́gẹ́ bí Kristi pẹ̀lú ti jẹ́ orí ìjọ . ” 
 Nítorí náà , Bíbélì gba àwọn aya nímọ̀ràn , ó ní : “ Gẹ́gẹ́ bí ìjọ ti wà ní ìtẹríba fún Kristi , bẹ́ẹ̀ ni kí àwọn aya pẹ̀lú wà fún àwọn ọkọ wọn nínú ohun gbogbo . ” — Éfésù 5 : 23 , 24 , 33 . 
 Ohun kan tó máa ran àwọn aya lọ́wọ́ láti pa òfin yẹn mọ́ ni pé kí wọ́n máa kẹ́kọ̀ọ́ nípa àpẹẹrẹ àwọn ẹni àmì òróró ọmọlẹ́yìn tí wọ́n para pọ̀ jẹ́ ìjọ Kristi , kí wọ́n sì máa tẹ̀ lé àpẹẹrẹ wọn . 
 Jọ̀wọ́ ka 2 Kọ́ríńtì 11 : 23 - 28 kó o lè mọ ohun tí àpọ́sítélì Pọ́ọ̀lù tó jẹ́ ọkàn lára àwọn tó wà nínú ìjọ náà fojú winá rẹ̀ láti lè jẹ́ olóòótọ́ sí Jésù Kristi tí í ṣe Orí rẹ̀ . 
 Bíi ti Pọ́ọ̀lù , àwọn aya àtàwọn yòókù nínú ìjọ gbọ́dọ̀ wà ní ìtẹríba fún Jésù . 
 Ọ̀nà táwọn aya sì lè gbà ṣe èyí ni pé kí wọ́n máa tẹrí ba fáwọn ọkọ wọn . 
 Kí ni nǹkan tó lè túbọ̀ mú káwọn aya fẹ́ láti máa tẹrí bá fún ọkọ wọn ? 
 Láyé ìsinsìnyí , ọ̀pọ̀ aya lè má fẹ́ láti máa tẹrí bá fún ọkọ wọn , àmọ́ ńṣe làwọn obìnrin tó bá gbọ́n yóò máa wo èrè tó wà nínú ṣíṣe bẹ́ẹ̀ . 
 Bí àpẹẹrẹ , tí obìnrin kan tí ọkọ rẹ̀ kì í ṣe onígbàgbọ́ bá ń tẹrí ba fún ọkọ rẹ̀ nínú ohun gbogbo , àyàfi nínú ohun tó ta ko òfin tàbí ìlànà Ọlọ́run nìkan , irú obìnrin bẹ́ẹ̀ lè tipa bẹ́ẹ̀ ‘ gba ọkọ rẹ̀ là . ’ 
 Èrè ńláǹlà sì nìyẹn . 
 Yàtọ̀ síyẹn , ọkàn rẹ̀ á balẹ̀ nítorí ó mọ̀ pé inú Jèhófà Ọlọ́run dùn sí nǹkan tóun ń ṣe , ó sì tún mọ̀ pé Ọlọ́run máa bù kún òun lọ́pọ̀ yanturu fún bóun ṣe ń tẹ̀ lé àpẹẹrẹ Ọmọ rẹ̀ ọ̀wọ́n . 
 Ǹjẹ́ O Rántí ? 
 • Kí nìdí tó fi lè má rọrùn fún aya kan láti bọ̀wọ̀ fún ọkọ rẹ̀ ? 
 • Kí nìdí tí ọ̀rọ̀ pé kí obìnrin kan gbà láti fẹ́ ọkùnrin tó bá a sọ̀rọ̀ fi jẹ́ ọ̀rọ̀ tó gba ìrònújinlẹ̀ ? 
 • Báwo ni Jésù ṣe fi àpẹẹrẹ lélẹ̀ fáwọn aya , èrè wo ló sì lè tibẹ̀ jáde tí wọ́n bá ń tẹ̀ lé àpẹẹrẹ rẹ̀ ? 
 [ Àwòrán tó wà ní ojú ìwé 19 ] 
 Kí nìdí tí ọ̀rọ̀ bóyá kí obìnrin kan gbà láti fẹ́ ẹni tó bá a sọ̀rọ̀ tàbí kó má gbà fi jẹ́ ọ̀rọ̀ tó gba ìrònújinlẹ̀ ? 
 [ Àwòrán tó wà ní ojú ìwé 21 ] 
 Ẹ̀kọ́ wo làwọn aya lè rí kọ́ lára àwọn obìnrin tí Bíbélì mẹ́nu kàn , irú bí Ábígẹ́lì ? 
 “ Ẹ̀yin Ọmọ , Ẹ Jẹ́ Onígbọràn Sí Àwọn Òbí Yín ” 
 “ Ẹ̀yin ọmọ , ẹ jẹ́ onígbọràn sí àwọn òbí yín ní ìrẹ́pọ̀ pẹ̀lú Olúwa , nítorí èyí jẹ́ òdodo . ” — ÉFÉSÙ 6 : 1 . 
 Báwo ni ìgbọràn ṣe lè dáàbò bò ẹ́ ? 
 Ó LÈ jẹ́ pé ṣíṣe tá a ṣègbọràn ló jẹ́ ká ṣì wà láàyè lónìí , ṣùgbọ́n àwọn míì ti pàdánù ẹ̀mí wọn nítorí pé wọn ò ṣègbọràn . 
 Ìgbọràn sí kí ni ? 
 Ó lè jẹ́ ìgbọ́ràn sí ìkìlọ̀ tí ara wa tí Ọlọ́run dá “ tìyanu - tìyanu ” ń fún wa . 
 Nígbà tá a bá rí i tí ojú ọ̀run ṣú dùdù , tá a sì fetí gbọ́ ìró ààrá tó ń sán , tí mànàmáná sì ń kọ lójú ọ̀run , ẹ̀rù lè bẹ̀rẹ̀ sí í bà wá . 
 Ìkìlọ̀ lèyí jẹ́ fáwọn tó ti gbọ́ nípa ewu tó lè wáyé lẹ́yìn irú nǹkan wọ̀nyí pé kí wọ́n lọ forí pa mọ́ síbi tó láàbò nítorí òjò oníjì àti yìnyín tó lè pani tó fẹ́ rọ̀ . 
 Kí nìdí táwọn ọmọ fi nílò ìkìlọ̀ , kí sì nìdí tó fi yẹ kí wọ́n máa ṣègbọràn sáwọn òbí wọn ? 
 Ẹ̀yin ọmọ nílò ìkìlọ̀ nípa àwọn ohun tó lè wu yín léwu , ojúṣe àwọn òbí yín sì ni láti fún yín ní ìkìlọ̀ yìí . 
 Òbí rẹ ti lè kìlọ̀ fún ẹ rí pé : “ Má fọwọ́ kan ààrò yẹn o , ó gbóná o . ” 
 “ Mà lọ wẹ̀ nínú odò yẹn o , ó lè gbé ẹ lọ . ” 
 “ Rí i pé o wo títì dáadáa kó o tó sọdá o . ” 
 Ó bani nínú jẹ́ pé ọ̀pọ̀ ọmọ ló ti ṣèṣe , ọ̀pọ̀ ló sì ti kú torí pé wọn ò gbọ́rọ̀ sí òbí wọn lẹ́nu . 
 Bẹ́ẹ̀ kẹ̀ , Bíbélì fi hàn pé ṣíṣe ìgbọràn sí òbí ẹni jẹ́ “ òdodo , ” tó túmọ̀ sí pé ó tọ̀nà ó sì yẹ . 
 Ó sì tún bọ́gbọ́n mu láti ṣe bẹ́ẹ̀ . 
 Ẹsẹ Bíbélì mìíràn sọ pé ṣíṣe bẹ́ẹ̀ “ dára gidigidi ” lójú Jésù Kristi Olúwa . 
 Àní , ńṣe ni Ọlọ́run pa á láṣẹ fún ẹ pé kó o máa ṣègbọràn sí àwọn òbí rẹ . — Kólósè 3 : 20 ; 1 Kọ́ríńtì 8 : 6 . 
 Èrè Ayérayé Táwọn Ọmọ Máa Jẹ Tí Wọ́n Bá Ń Ṣègbọràn 
 Kí ni “ ìyè tòótọ́ , ” ibo ni ọ̀pọ̀ jù lọ wa ti máa gbádùn rẹ̀ , kí làwọn ọmọ sì gbọ́dọ̀ ṣe kọ́wọ́ wọn lè tẹ̀ ẹ́ ? 
 Tó o bá ń ṣègbọràn sáwọn òbí rẹ , ààbò ló máa jẹ́ fún ẹ̀mí rẹ , tó túmọ̀ sí pé wàá ní “ ìyè ti ìsinsìnyí , ” á sì tún jẹ́ kó o lè ní ìyè “ tí ń bọ̀ , ” tí Bíbélì pè ní “ ìyè tòótọ́ . ” 
 Ìyè tòótọ́ yìí túmọ̀ sí ìwàláàyè títí láé , ọ̀pọ̀ jù lọ wa sì máa gbádùn rẹ̀ nínú ayé tuntun tí Ọlọ́run ṣèlérí fáwọn tí wọ́n ń pa òfin rẹ̀ mọ́ . 
 Ọ̀kan pàtàkì lára àwọn òfin náà sọ pé : “ ‘ Bọlá fún baba rẹ àti ìyá rẹ ’ ; èyí tí í ṣe àṣẹ kìíní pẹ̀lú ìlérí : ‘ Kí nǹkan lè máa lọ dáadáa fún ọ , kí ìwọ sì lè wà fún àkókò gígùn lórí ilẹ̀ ayé . ’ ” 
 Èyí fi hàn pé tó o bá ń ṣègbọràn sáwọn òbí rẹ , wàá ní ayọ̀ . 
 Ọjọ́ ọ̀la rẹ á dára , á sì lè ṣeé ṣe fún ẹ láti ní ìyè àìnípẹ̀kun nínú Párádísè lórí ilẹ̀ ayé . — Éfésù 6 : 2 , 3 . 
 Báwo làwọn ọmọ ṣe lè bọlá fún Ọlọ́run , àǹfààní wo nìyẹn sì lè ṣe fún wọn ? 
 Tó o bá ń bọlá fáwọn òbí rẹ nípa ṣíṣe ìgbọràn sí wọn , ò ń bọlá fún Ọlọ́run náà nìyẹn nítorí òun ló pa á láṣẹ pé kó o máa ṣe bẹ́ẹ̀ . 
 Bó o sì ṣe ń bọlá fún wọn , ńṣe lò ń ṣe ara rẹ láǹfààní . 
 Bíbélì sọ pé : “ Èmi , Jèhófà , ni Ọlọ́run rẹ , Ẹni tí ń kọ́ ọ kí o lè ṣe ara rẹ láǹfààní . ” 
 Báwo ni ṣíṣe ìgbọràn sáwọn òbí rẹ ṣe lè ṣe ẹ́ láǹfààní ? 
 Tó o bá ń ṣègbọràn , inú bàbá àti ìyá rẹ á dùn . 
 Tínú wọn bá sì ń dùn , ó dájú pé wọ́n á fi ìdùnnú wọn hàn nípa ṣíṣe ohun tó máa múnú ìwọ alára dùn . 
 Èrè tó ga jù lọ ni pé , ṣíṣe tó o bá ń ṣègbọràn sí wọn yóò múnú Bàbá rẹ ọ̀run dùn , yóò sì bùn kún ọ lọ́pọ̀ yanturu ! 
 Jésù sọ nípa ara rẹ̀ pé : “ Nígbà gbogbo ni mo ń ṣe ohun tí ó wù ú . ” 
 Ẹ jẹ́ ká wo bí Jèhófà ṣe bùn kún Jésù , àti bó ṣe dàábò bò ó nítorí ìgbọràn rẹ̀ . — Jòhánù 8 : 29 . 
 Jésù Jẹ́ Ẹni Tó Máa Ń Tẹpá Mọ́ṣẹ́ 
 Kí nìdí téèyàn fi lè gbà gbọ́ pé Jésù máa ń tẹpá mọ́ṣẹ́ ? 
 Jésù ni àkọ́bí Màríà ìyá rẹ̀ . 
 Káfíńtà ni Jósẹ́fù alágbàtọ́ rẹ̀ tó jẹ́ bíi bàbá fún un . 
 Jésù alára di káfíńtà . 
 Ẹ̀rí sì fi hàn pé ọwọ́ Jósẹ́fù ló ti kọ́ iṣẹ́ yìí . 
 Irú káfíńtà wo lo rò pé Jésù jẹ́ ? 
 Ṣó o rí i , nígbà tí Jésù , ẹni tí Bíbélì ṣàpèjúwe gẹ́gẹ́ bí ọgbọ́n , wà lọ́run , ìyẹn ṣáájú kí ìyá rẹ̀ tí í ṣe wúńdíá tó lóyún rẹ̀ lọ́nà ìyanu , ó sọ pé : “ Nígbà náà ni mo wá wà lẹ́gbẹ̀ẹ́ [ Ọlọ́run ] gẹ́gẹ́ bí àgbà òṣìṣẹ́ , mo sì wá jẹ́ ẹni tí ó ní ìfẹ́ni sí lọ́nà àkànṣe lójoojúmọ́ . ” 
 Nígbà tí Jésù wà lọ́run , Ọlọ́run fẹ́ràn rẹ̀ gan - an torí pé ó máa ń tẹpá mọ́ṣẹ́ . 
 Nígbà tó sì jẹ́ ọ̀dọ́ lórí ilẹ̀ ayé , ǹjẹ́ o ò rò pé ó máa gbìyànjú láti jẹ́ akíkanjú òṣìṣẹ́ àti káfíńtà tó mọ́ṣẹ́ dunjú ? — Òwe 8 : 30 ; Kólósè 1 : 15 , 16 . 
 ( a ) Kí nìdí tó o fi lè sọ pé Jésù ṣe iṣẹ́ ilé nígbà tó wà lọ́mọdé ? 
 ( b ) Àwọn ọ̀nà wo làwọn ọmọdé lè gbà fara wé Jésù ? 
 Nígbà tí Jésù wà lọ́mọdé , kò sí àní - àní pé ó máa ń ṣeré nígbà míì gẹ́gẹ́ bí Bíbélì ṣe sọ pé àwọn ọmọdé máa ń ṣe láyé ìgbàanì . 
 Síbẹ̀ , nítorí pé Jésù ni àkọ́bí nínú ìdílé wọn ńlá tó jẹ́ ìdílé tálákà , ó dájú pé ó tún máa ń ṣe iṣẹ́ ilé yàtọ̀ sí iṣẹ́ káfíńtà tó ń kọ́ lọ́dọ̀ Jósẹ́fù . 
 Nígbà tó ṣe , Jésù di oníwàásù , ó sì mú iṣẹ́ ìwàásù rẹ̀ yìí lọ́kùn - ún - kúndùn débi pé ó yááfì àwọn ohun kan tó lè fún un ní ìgbádùn . 
 Ǹjẹ́ o rí àwọn apá ibi tó o ti lè fara wé Jésù báyìí ? 
 Ǹjẹ́ àwọn òbí rẹ máa ń sọ fún ẹ pé kó o tún yàrá ẹ ṣe tàbí kó o ṣe àwọn iṣẹ́ ilé míì ? 
 Ṣé wọ́n máa ń gbà ọ́ níyànjú pé kó o kópa nínú ìjọsìn Ọlọ́run nípa lílọ sípàdé ìjọ àti nípa sísọ àwọn ohun tó o gbà gbọ́ fáwọn èèyàn ? 
 Táwọn òbí Jésù bá sọ fún un pé kó ṣe àwọn nǹkan wọ̀nyẹn nígbà tó wà lọ́mọdé , kí lo rò pé ó máa ṣe ? 
 Ó Máa Ń Kẹ́kọ̀ọ́ Bíbélì Dáadáa Ó sì Máa Ń Kọ́ Àwọn Míì Lẹ́kọ̀ọ́ 
 ( a ) Àwọn wo ló ṣeé ṣe kí Jésù àtàwọn jọ lọ síbi àjọyọ̀ Ìrékọjá ? 
 ( b ) Ibo ni Jésù wà nígbà táwọn yòókù ń padà bọ̀ wálé , kí ló sì ń ṣe níbẹ̀ ? 
 Ọlọ́run pa á láṣẹ pé kí gbogbo àwọn ọkùnrin tó wà nínú ìdílé àwọn ọmọ Ísírẹ́lì , àtọmọdé àtàgbà , máa lọ sí tẹ́ńpìlì láti jọ́sìn Jèhófà nígbà àjọyọ̀ mẹ́ta táwọn Júù máa ń ṣe . 
 Nígbà tí Jésù wà lọ́mọ ọdún méjìlá , ó ṣeé ṣe kó jẹ́ pé gbogbo ìdílé rẹ̀ ló lọ sí Jerúsálẹ́mù fún àjọyọ̀ Ìrékọjá . 
 Ó sì ṣeé ṣe káwọn àbúrò rẹ̀ ọkùnrin àtobìnrin wà lára wọn . 
 Yàtọ̀ sáwọn wọ̀nyẹn , Sàlómẹ̀ tó ṣeé ṣe kó jẹ́ arábìnrin Màríà lè wà lára àwọn míì tó bá wọn lọ àti Sébédè ọkọ rẹ̀ àtàwọn ọmọ wọn , ìyẹn Jákọ́bù àti Jòhánù tí wọ́n di àpọ́sítélì nígbà tó ṣe . 
 * Nígbà tí wọ́n ń padà bọ̀ wálé , Jósẹ́fù àti Màríà lè máa rò pé Jésù ń bá àwọn ìbátan wọn yòókù rìn bọ̀ , ìyẹn ni ò jẹ́ kí wọ́n tètè fura pé wọ́n ti fi Jésù sẹ́yìn . 
 Nígbà tí Màríà àti Jósẹ́fù máa wá rí Jésù lọ́jọ́ kẹta tí wọ́n ti ń wá a , inú tẹ́ńpìlì ló wà tó “ jókòó sáàárín àwọn olùkọ́ , ó sì ń fetí sí wọn , ó sì ń bi wọ́n ní ìbéèrè . ” — Lúùkù 2 : 44 - 46 . 
 Kí ni Jésù ń ṣe nínú tẹ́ńpìlì , kí sì nìdí táwọn èèyàn fi ń ṣe kàyéfì ? 
 Nígbà tí Bíbélì sọ pé Jésù “ ń bi [ àwọn olùkọ́ ] ní ìbéèrè , ” irú ìbéèrè wo ni ? 
 Ó lè má jẹ́ pé ńṣe ni Jésù wulẹ̀ ń bi wọ́n ní ìbéèrè nípa nǹkan tí ò mọ̀ tàbí pé ńṣe ló kàn fẹ́ mọ̀ sí i nípa nǹkan kan . 
 Ọ̀rọ̀ Gíríìkì tí ibí yìí lò lè tọ́ka sí ọ̀nà tí wọ́n gbà ń béèrè ìbéèrè lọ́wọ́ èèyàn nílé ẹjọ́ , tó sì lè gba pé kí wọ́n da ìbéèrè bo èèyàn lórí ohun tó ti sọ tẹ́lẹ̀ . 
 Àbó ò rí i , àtigbà tí Jésù ti wà lọ́mọdé ló ti ní ìmọ̀ Bíbélì dáadáa débi pé ìmọ̀ tó ní ya àwọn olùkọ́ ìsìn lẹ́nu ! 
 Bíbélì sọ pé : “ Gbogbo àwọn tí ń fetí sí i ni wọ́n ń ṣe kàyéfì léraléra nítorí òye rẹ̀ àti àwọn ìdáhùn rẹ̀ . ” — Lúùkù 2 : 47 . 
 Báwo lo ṣe lè ṣe bíi ti Jésù tó bá dọ̀rọ̀ kíkẹ́kọ̀ọ́ Bíbélì ? 
 Kí lo rò pé ó mú kí Jésù ní ìmọ̀ Bíbélì nígbà tó wà lọ́mọdé débi táwọn olùkọ́ ìsìn fi ń ṣe kàyéfì ? 
 Àwọn òbí rẹ̀ tó bẹ̀rù Ọlọ́run tí wọ́n fi ẹ̀kọ́ ọ̀rọ̀ Ọlọ́run kọ́ ọ láti kékeré ló jẹ́ kó lè nírú ìmọ̀ bẹ́ẹ̀ . 
 Ó dá wa lójú pé Jósẹ́fù máa ń mú Jésù dání lọ sí sínágọ́gù nígbà tí Jésù wà lọ́mọdé kó lè gbọ́ ọ̀rọ̀ inú Ìwé Mímọ́ tí wọ́n ń kà tí wọ́n sì ń ṣàlàyé níbẹ̀ . 
 Ǹjẹ́ ìwọ náà ní àwọn òbí tó ń fi ẹ̀kọ́ Bíbélì kọ́ ẹ tí wọ́n sì ń mú ẹ lọ sípàdé ìjọ ? 
 Ǹjẹ́ o mọrírì ohun táwọn òbí rẹ ń ṣe fún ẹ yìí , gẹ́gẹ́ bí Jésù ṣe mọrírì ohun táwọn òbí rẹ̀ ṣe fún un ? 
 Ǹjẹ́ o máa ń sọ àwọn nǹkan tó ò ń kọ́ fáwọn ẹlòmíràn gẹ́gẹ́ bí Jésù ti ṣe ? 
 Jésù Lẹ́mìí Ìtẹríba 
 ( a ) Kí nìdí tó fi yẹ káwọn òbí Jésù mọ ibi tó yẹ kí Jésù wà ? 
 ( b ) Àpẹẹrẹ rere wo ni Jésù fi lélẹ̀ fáwọn ọmọ ? 
 Báwo lo ṣe rò pé ó máa rí lára Màríà àti Jósẹ́fù nígbà tí wọ́n rí Jésù nínú tẹ́ńpìlì lọ́jọ́ kẹta tí wọ́n ti ń wá a ? 
 Ńṣe lọkàn wọn balẹ̀ . 
 Àmọ́ , ó ya Jésù lẹ́nu pé àwọn òbí òun ò mọ ibi tóun lè wà . 
 Ó ṣe tán , àwọn méjèèjì mọ̀ nípa ìbí Jésù tó wáyé lọ́nà ìyanu . 
 Yàtọ̀ síyẹn , bó tilẹ̀ jẹ́ pé wọ́n lè má mọ kúlẹ̀kúlẹ̀ ohun tí Jésù máa ṣe lọ́jọ́ iwájú gẹ́gẹ́ bí Olùgbàlà àti Ọba Ìjọba Ọlọ́run , síbẹ̀ wọ́n á ṣì mọ díẹ̀ nípa rẹ̀ . 
 Ìdí rèé tí Jésù fi bi wọ́n pé : “ Èé ṣe tí ẹ fi ní láti máa wá mi ? 
 Ṣé ẹ kò mọ̀ pé èmi gbọ́dọ̀ wà nínú ilé Baba mi ni ? ” 
 Àmọ́ nítorí pé Jésù jẹ́ elétí ọmọ , ó tẹ̀ lé àwọn òbí rẹ̀ padà sílé wọn ní Násárétì . 
 Bíbélì sọ pé : “ Ó sì ń bá a lọ ní fífi ara rẹ̀ sábẹ́ wọn . ” 
 Pẹ̀lúpẹ̀lù , “ ìyá rẹ̀ rọra pa gbogbo àsọjáde wọ̀nyí mọ́ nínú ọkàn - àyà rẹ̀ . ” — Lúùkù 2 : 48 - 51 . 
 Ẹ̀kọ́ wo lo lè rí kọ́ lára Jésù tó bá dọ̀rọ̀ ṣíṣe ìgbọràn ? 
 Ǹjẹ́ ó rọrùn fún ẹ láti máa ṣègbọràn sáwọn òbí rẹ nígbà gbogbo bíi ti Jésù ? 
 Àbí ò ń ronú pé àwọn òbí rẹ ò lajú , pé o mọ nǹkan jù wọ́n lọ ? 
 Lóòótọ́ , ó ṣeé ṣe kó o mọ̀ nípa àwọn nǹkan kan jù wọ́n lọ . 
 Bí àpẹẹrẹ , ó ṣeé ṣe kó o mọ béèyàn ṣe ń lo tẹlifóònù alágbèéká , kọ̀ǹpútà , tàbí àwọn ẹ̀rọ ìgbàlódé míì jù wọ́n lọ . 
 Àmọ́ , ronú nípa Jésù , ẹni tó jẹ́ pé “ òye rẹ̀ àti àwọn ìdáhùn rẹ̀ ” mú kí ẹnu ya àwọn àgbà olùkọ́ ìsìn . 
 Tí wọ́n bá fi òye tó o ní wé ti Jésù , wàá gbà pé òye rẹ kò tó nǹkan kan . 
 Pẹ̀lú gbogbo ìmọ̀ tí Jésù sì ní yẹn náà , ó ṣì máa ń tẹrí ba fáwọn òbí rẹ̀ . 
 Àmọ́ o , ó lè má jẹ́ pé gbogbo nǹkan táwọn òbí rẹ̀ bá ti sọ náà ló máa ń fara mọ́ . 
 Síbẹ̀ , “ ó . . . ń bá a lọ ní fífi ara rẹ̀ sábẹ́ wọn ” ní gbogbo ìgbà tó fi wá lọ́mọdé . 
 Ẹ̀kọ́ wo ló lè rí kọ́ látinú àpẹẹrẹ Jésù ? — Diutarónómì 5 : 16 , 29 . 
 Ìgbọràn Kì Í Rọrùn Nígbà Míì 
 Báwo ni ìgbọràn ṣe lè gba ẹ̀mí rẹ là ? 
 Nígbà míì , kì í rọrùn láti ṣègbọràn sí òbí ẹni gẹ́gẹ́ bí ohun tó ṣẹlẹ̀ ní ọdún mélòó kan sẹ́yìn ṣe fi hàn . 
 Àwọn ọmọdébìnrin méjì kan fẹ́ sọdá títì ńlá kan tó gba mọ́tò mẹ́fà lẹ́ẹ̀kan ṣoṣo dípò kí wọ́n lọ gba orí afárá tí wọ́n ṣe fáwọn tó ń fẹsẹ̀ rìn . 
 Nígbà táwọn ọmọ méjì náà rí i pé ọmọdékùnrin kan tórúkọ rẹ̀ ń jẹ́ John táwọn àtiẹ̀ jọ ń lọ fẹ́ lọ gba orí afárá yẹn , wọ́n sọ fún un pé : “ John , jẹ́ ká sọdá jàre , àbí o ò bá wa lọ mọ́ ni ? ” 
 Nígbà tí John lóun ò ní bá wọn gba àárín títì ńlá yẹn , ọkàn lára wọn fi í ṣe yẹ̀yẹ́ , ó ní , “ Ojo ni ẹ́ ! ” 
 Àmọ́ kì í ṣe pé ẹ̀rù ló ń ba John . 
 Ó sọ fún wọn pé , “ Màmá mi ti ní kí n má gbabẹ̀ . ” 
 Bí John ṣe gun orí afárá náà , ó gbọ́ ìró táyà mọ́tò tó dún nísàlẹ̀ . 
 Bó ṣe bojú wo ìsàlẹ̀ ló rí i tí mọ́tò kan kọ lu àwọn ọmọbìnrin méjì náà . 
 Ọ̀kan nínú wọn kú , ìkejì sì fara pa gan - an débi pé wọ́n gé ẹsẹ̀ rẹ̀ kan dà nù . 
 Lẹ́yìn tí jàǹbá yìí ṣẹlẹ̀ , ìyá àwọn ọmọdébìnrin méjì náà tóun alára ti kìlọ̀ fáwọn ọmọ rẹ̀ yìí pé kí wọ́n má gba àárín títì sọdá , sọ fún ìyá John pé : “ Ká láwọn ọmọ mi gbọ́rọ̀ sí mi lẹ́nu bíi tọmọ rẹ ni , jàǹbá yìí kì bá má ṣẹlẹ̀ . ” — Éfésù 6 : 1 . 
 ( a ) Kí nìdí tó o fi gbọ́dọ̀ máa ṣègbọràn sáwọn òbí rẹ ? 
 ( b ) Ìgbà wo ni kò ní yẹ kí ọmọ kan ṣe ohun tí òbí rẹ̀ ní kó ṣe ? 
 Kí nìdí tí Ọlọ́run fi sọ pé : “ Ẹ̀yin ọmọ , ẹ jẹ́ onígbọràn sí àwọn òbí yín ” ? 
 Ìdí ni pé tó o bá ń ṣe bẹ́ẹ̀ , Ọlọ́run lò ń ṣègbọràn sí . 
 Yàtọ̀ síyẹn , àwọn òbí rẹ nírìírí jù ẹ́ lọ . 
 Bí àpẹẹrẹ , ní ọdún márùn - ún péré ṣáájú kí jàǹbá tá a sọ̀rọ̀ nípa rẹ̀ lẹ́ẹ̀kan tó wáyé , mọ́tò pa ọmọ ọ̀rẹ́ ìyá John kan lójú títì yẹn kan náà nígbà tọ́mọ náà fẹ́ sọdá ! 
 Lóòótọ́ , ó lè má rọrùn nígbà míì láti ṣègbọràn sáwọn òbí rẹ , àmọ́ àṣẹ Ọlọ́run ni pé kó o máa ṣe bẹ́ẹ̀ . 
 Ṣùgbọ́n o , táwọn òbí rẹ tàbí ẹlòmíràn bá sọ fún ẹ pé kó o purọ́ , kó o jalè tàbí kó o ṣe ohunkóhun mìíràn tínú Ọlọ́run ò dùn sí , o “ gbọ́dọ̀ ṣègbọràn sí Ọlọ́run gẹ́gẹ́ bí olùṣàkóso dípò àwọn ènìyàn . ” 
 Ìdí nìyẹn tó fi jẹ́ pé lẹ́yìn tí Bíbélì sọ pé kí ẹ̀yin ọmọ “ jẹ́ onígbọràn sí àwọn òbí yín , ” ó wá sọ pé “ ní ìrẹ́pọ̀ pẹ̀lú Olúwa . ” 
 Èyí túmọ̀ sí pé o gbọ́dọ̀ máa ṣègbọràn sáwọn òbí rẹ nínú ohun gbogbo tó bá wà níbàámu pẹ̀lú òfin Ọlọ́run . — Ìṣe 5 : 29 . 
 Kí ló mú kí ṣíṣe ìgbọràn rọrùn fẹ́ni pípé , síbẹ̀ kí nìdí tí ẹni pípé fi ní láti kọ́ ẹ̀kọ́ nípa ìgbọràn ? 
 Tó bá jẹ́ pé ẹni pípé ni ẹ́ , tó túmọ̀ sí pé o jẹ́ “ aláìlẹ́gbin , tí a yà sọ́tọ̀ kúrò láàárín àwọn ẹlẹ́ṣẹ̀ , ” gẹ́gẹ́ bíi ti Jésù , ǹjẹ́ o rò pé ìgbà gbogbo ló máa rọrùn fún ẹ láti máa ṣègbọràn sáwọn òbí rẹ ? 
 Tó o bá jẹ́ ẹni pípé , èrò àtiṣe nǹkan tí ò dáa kò ní máa wá sọ́kàn rẹ bó ṣe rí nísinsìnyí . 
 Bó tilẹ̀ jẹ́ pé ẹni pípé ni Jésù , síbẹ̀ ó kọ́ onírúurú ẹ̀kọ́ nípa ìgbọràn . 
 Bíbélì sọ pé : “ Bí [ Jésù ] tilẹ̀ jẹ́ Ọmọ , ó kọ́ ìgbọràn láti inú àwọn ohun tí ó jìyà rẹ̀ . ” 
 Báwo ni ìyà ṣe mú kí Jésù kọ́ ìgbọràn , èyí tí Jésù ò kọ́ nígbà tó wà lọ́run ? 
 15 , 16 . 
 Báwo ni Jésù ṣe kọ́ ìgbọràn ? 
 Nígbà tí Jésù wà lọ́mọdé , Jèhófà sọ fún Jósẹ́fù àti Màríà nípa bí wọ́n ṣe máa dáàbò bo Jésù kí ewu má bàa wu ú . 
 Àmọ́ nígbà tó ṣe , Ọlọ́run ò dáàbò bo Jésù lọ́nà ìyanu . 
 Ìrora àti ìyà tí Jésù jẹ pọ̀ débi pé Bíbélì sọ pé Jésù “ ṣe ìrawọ́ ẹ̀bẹ̀ àti ìtọrọ . . . pẹ̀lú igbe ẹkún kíkankíkan àti omijé . ” 
 Ìgbà wo nìyẹn ṣẹlẹ̀ ? 
 Àkókò tí ìyẹn ṣẹlẹ̀ gan - an ni ìgbà tó kù díẹ̀ ṣíún kí Jésù parí iṣẹ́ òjíṣẹ́ rẹ̀ lórí ilẹ̀ ayé , tí Sátánì sa gbogbo ipá rẹ̀ láti mú kó ṣe ohun tó lòdì sí ìfẹ́ Ọlọ́run . 
 Ó hàn gbangba pé bí wọ́n ṣe fẹ́ pa Jésù bí arúfin , tó sì mọ̀ pé èyí lè kó ẹ̀gàn bá Bàbá òun , bà á lọ́kàn jẹ́ gan - an débi pé “ ó ń bá a lọ ní títúbọ̀ fi taratara gbàdúrà [ nínú ọgbà Gẹtisémánì ] ; òógùn rẹ̀ sì wá dà bí ẹ̀kán ẹ̀jẹ̀ tí ń jábọ́ sí ilẹ̀ . ” 
 Ní wákàtí díẹ̀ lẹ́yìn ìgbà yẹn , ọ̀nà tí Jésù gbà kú lórí òpó igi mú kó jẹ̀rora débi pé ó ké “ igbe ẹkún kíkankíkan [ pẹ̀lú ] omijé . ” 
 Báyìí ni Jésù ṣe dẹni tó “ kọ́ ìgbọràn láti inú àwọn ohun tí ó jìyà rẹ̀ , ” ó sì tipa báyìí múnú Bàbá rẹ̀ dùn . 
 Nísinsìnyí tí Jésù ti wà lọ́run , ó ń bá wa kẹ́dùn bó ṣe ń rí i tá à ń tiraka láti máa ṣègbọràn . — Òwe 27 : 11 ; Hébérù 2 : 18 ; 4 : 15 . 
 Bá A Ṣe Lè Kọ́ Ẹ̀kọ́ Nípa Ìgbọràn 
 Ojú wo ló yẹ ká fi wo gbígba ìbáwí ? 
 Nígbà tí bàbá rẹ àti ìyá rẹ bá bá ẹ wí , ìyẹn fi hàn pé wọ́n fẹ́ràn ẹ wọ́n sì fẹ́ kó dáa fún ẹ . 
 Bíbélì béèrè pé : “ Ọmọ wo ni baba kì í bá wí ? ” 
 Báwo ló ṣe máa rí táwọn òbí rẹ ò bá fẹ́ràn rẹ débi tí wọ́n á fi máa tọ́ ẹ sọ́nà ? 
 Ìyẹn á mà burú o ! 
 Bákan náà , ìfẹ́ tí Jèhófà ní sí ẹ ló mú kó máa tọ́ ẹ sọ́nà . 
 “ Lóòótọ́ , kò sí ìbáwí tí ó dà bí ohun ìdùnnú nísinsìnyí , bí kò ṣe akó - ẹ̀dùn - ọkàn - báni ; síbẹ̀ nígbà tí ó bá yá , fún àwọn tí a ti kọ́ nípasẹ̀ rẹ̀ , a máa so èso ẹlẹ́mìí àlàáfíà , èyíinì ni , òdodo . ” — Hébérù 12 : 7 - 11 . 
 ( a ) Ẹ̀rí kí ni ìbáwí onífẹ̀ẹ́ jẹ́ ? 
 ( b ) Àwọn àpẹẹrẹ wo lo ti rí tó fi hàn pé irú ìbáwí bẹ́ẹ̀ máa ń tún ìgbésí ayé àwọn èèyàn ṣe ? 
 Sólómọ́nì ọba tó jẹ nílẹ̀ Ísírẹ́lì ìgbàanì , tí Jésù jẹ́ ká mọ̀ pé ó ní ọgbọ́n tó ga , fi hàn pé ó yẹ káwọn òbí máa fi ìfẹ́ tọ́ ọmọ wọn sọ́nà . 
 Sólómọ́nì kọ̀wé pé : “ Ẹni tí ó fa ọ̀pá rẹ̀ sẹ́yìn kórìíra ọmọ rẹ̀ , ṣùgbọ́n ẹni tí ó nífẹ̀ẹ́ rẹ̀ ni ẹni tí ó wà lójúfò láti fún un ní ìbáwí . ” 
 Sólómọ́nì tiẹ̀ sọ pé tẹ́nì kan bá gba ìbáwí onífẹ̀ẹ́ tí wọ́n fún un , èyí lè dá ọkàn rẹ̀ gan - an nídè kúrò lọ́wọ́ ikú . 
 Arábìnrin kan sọ pé nígbà tóun ṣì kéré , tóun bá ta félefèle nípàdé , bàbá òun á sọ fóun pé táwọn bá délé òun máa jìyà nǹkan tóun ṣe . 
 Ní báyìí tó ti dàgbà , ńṣe ni inú rẹ̀ máa ń dùn sí bàbá rẹ̀ tó bá rántí ìbáwí onífẹ̀ẹ́ tí bàbá rẹ̀ máa ń fún un , èyí tó mú kó máa gbé ìgbé ayé rere . 
 Kí ni ìdí tó ṣe pàtàkì jù lọ tó fi yẹ kó o máa ṣègbọràn sáwọn òbí rẹ ? 
 Tó o bá ní òbí tó fẹ́ràn rẹ débi pé wọ́n ń gbìyànjú láti fi ìfẹ́ bá ọ wí , ńṣe ni kó o máa dúpẹ́ . 
 Máa ṣègbọràn sí wọn , gẹ́gẹ́ bí Jésù Kristi Olúwa ṣe ṣègbọràn sí Jósẹ́fù àti Màríà tí wọ́n jẹ́ òbí rẹ̀ . 
 Ìdí tó ṣe pàtàkì jù lọ tó fi yẹ kó o máa ṣègbọràn sáwọn òbí rẹ ni pé Jèhófà Ọlọ́run tí í ṣe Bàbá rẹ ọ̀run sọ pé kó o máa ṣe bẹ́ẹ̀ . 
 Tó o bá ń ṣe bẹ́ẹ̀ , yóò ṣe ọ́ láǹfààní , ‘ nǹkan á lè máa lọ dáadáa fún ọ , wàá sì lè wà fún àkókò gígùn lórí ilẹ̀ ayé . ’ — Éfésù 6 : 2 , 3 . 
 [ Àlàyé ìsàlẹ̀ ìwé ] 
 Wo ìwé gbédègbẹ́yọ̀ náà Insight on the Scriptures , Apá Kejì , ojú ìwé 841 . 
 Àwa Ẹlẹ́rìí Jèhófà la ṣe é . 
 Báwo Lo Ṣe Máa Dáhùn ? 
 • Àwọn èrè wo làwọn ọmọ lè rí jẹ tí wọ́n bá ń ṣègbọràn sáwọn òbí wọn ? 
 • Nígbà tí Jésù wà lọ́mọdé , àpẹẹrẹ wo ló fi lélẹ̀ nípa bó ṣe ń ṣègbọràn sáwọn òbí rẹ̀ ? 
 • Báwo ni Jésù ṣe kọ́ ìgbọràn ? 
 [ Àwòrán tó wà ní ojú ìwé 24 ] 
 Nígbà tí Jésù wà lọ́mọ ọdún méjìlá , ó mọ Ìwé Mímọ́ dunjú 
 [ Àwòrán tó wà ní ojú ìwé 26 ] 
 Báwo ni ìyà tí wọ́n fi jẹ Jésù ṣe mú kó kọ́ ìgbọràn ? 
 Ǹjẹ́ o Gbà Pé Àjíǹde Ń bọ̀ Lóòótọ́ ? 
 “ Àjíǹde . . . yóò wà . ” — ÌṢE 24 : 15 . 
 Kí nìdí tó fi dà bíi pé ikú ò ṣeé yẹ̀ sílẹ̀ ? 
 “ DANDAN lowó orí , bẹ́ẹ̀ náà ni ikú . 
 Kò sóhun tó dájú láyé yìí bí ikú àti owó orí . ” 
 Olóṣèlú kan ní ilẹ̀ Amẹ́ríkà tó ń jẹ́ Benjamin Franklin ló kọ ọ̀rọ̀ yẹn lọ́dún 1789 , ọ̀pọ̀ èèyàn ló sì kà á sí ọ̀rọ̀ ọlọgbọ́n . 
 Bẹ́ẹ̀ , ọ̀pọ̀ èèyàn ni kì í san iye owó orí tó yẹ kí wọ́n san tàbí kí wọ́n má tiẹ̀ san án rárá . 
 Ikú wá ńkọ́ ? 
 Ó jọ pé ikú ò ṣeé yẹ̀ sílẹ̀ . 
 Tá a bá fi dídàá wa , kò sẹ́ni tí ì bá lè bọ́ lọ́wọ́ rẹ̀ lẹ́yìn - ọ̀ - rẹyìn . 
 Gbogbo èèyàn ni ikú ń lé . 
 Ṣìọ́ọ̀lù , ìyẹn ipò òkú , kì í nítẹ̀ẹ́lọ́rùn , ńṣe ló kàn ń já àwọn èèyàn wa gbà mọ́ wa lọ́wọ́ . 
 Àmọ́ ṣa o , ọ̀rọ̀ ìtùnú kan wà . 
 2 , 3 . ( a ) Kí nìdí tí kì í fi í ṣe gbogbo èèyàn ló máa tọ́ ikú wò bí ọ̀pọ̀ èèyàn ṣe rò ? 
 ( b ) Kí la máa gbé yẹ̀ wò nínú àpilẹ̀kọ yìí ? 
 Ọ̀rọ̀ Jèhófà sọ pé àwọn tó ti kú yóò jíǹde , ìrètí àjíǹde yìí sì dájú . 
 Kì í ṣe àlá tí ò lè ṣẹ , kò sì sí alágbára kan láyé àtọ̀run tó lè dí Jèhófà lọ́wọ́ kó má jí òkú dìde . 
 Àmọ́ , àwọn èèyàn kan lè má tọ́ ikú wò rárá , bó tilẹ̀ jẹ́ pé ọ̀pọ̀ èèyàn lónìí ò mọ̀ bẹ́ẹ̀ . 
 Báwo làwọn kan ò ṣe ní tọ́ ikú wò rárá ? 
 Bó ṣe máa rí bẹ́ẹ̀ ni pé “ ogunlọ́gọ̀ ńlá ” èèyàn kan yóò la “ ìpọ́njú ńlá ” tó máa wáyé láìpẹ́ já . 
 Wọ́n á wá máa wà láàyè lọ , àní wọ́n á lè wà títí láé . 
 Nítorí náà , kì í ṣe dandan pé kí àwọn kú ní tiwọn . 
 Yàtọ̀ síyẹn , “ ikú ni a ó sọ di asán . ” — 1 Kọ́ríńtì 15 : 26 . 
 Ó yẹ kó dá wa lójú pé Ọlọ́run yóò jí àwọn òkú dìde , àní bó ṣe dá àpọ́sítélì Pọ́ọ̀lù lójú tó fi sọ pé : “ Àjíǹde àwọn olódodo àti àwọn aláìṣòdodo yóò wà . ” 
 Ẹ jẹ́ ká gbé ìbéèrè mẹ́ta yẹ̀ wò nípa àjíǹde . 
 Àkọ́kọ́ , kí ló mú kí ìrètí àjíǹde dájú hán - ún ? 
 Ìkejì , báwo ni ìwọ gẹ́gẹ́ bí ẹnì kan ṣe lè jẹ́ kí ìrètí yìí tù ọ́ nínú ? 
 Ìkẹta , báwo ni ìrètí yìí ṣe lè nípa lórí ọ̀nà tó ò ń gbà gbé ìgbésí ayé rẹ nísinsìnyí ? 
 Àjíǹde Dájú 
 Kí nìdí tó fi jẹ́ pé àjíǹde gbọ́dọ̀ wáyé kí ohun tí Jèhófà pinnu láti ṣe tó lè nímùúṣẹ ? 
 Ìdí tí ìrètí àjíǹde fi dájú pọ̀ . 
 Ìdí tó ṣe pàtàkì jù lọ ni pé , àjíǹde gbọ́dọ̀ wáyé kí ohun tí Jèhófà pinnu láti ṣe tó lè nímùúṣẹ . 
 Ṣó o rántí pé Sátánì kó aráyé sínú ẹ̀ṣẹ̀ , èyí tó mú kó di dandan fún aráyé láti máa kú . 
 Ìdí nìyẹn tí Jésù fi sọ nípa Sátánì pé : “ Apànìyàn ni ẹni yẹn nígbà tí ó bẹ̀rẹ̀ . ” 
 Àmọ́ Jèhófà ṣèlérí pé “ obìnrin ” òun , ìyẹn ètò rẹ̀ lọ́run tó dà bí aya fún un , yóò mú “ irú - ọmọ ” kan jáde tó máa fọ́ “ ejò ìpilẹ̀ṣẹ̀ ” yẹn ní orí , tàbí lédè mìíràn , tó máa pa Sátánì run ráúráú . 
 Bí Jèhófà ṣe ń sọ ìpinnu rẹ̀ nípa Irú - ọmọ tó jẹ́ Mèsáyà yìí di mímọ̀ díẹ̀díẹ̀ , ó wá hàn gbangba pé Irú - ọmọ náà yóò tún ṣe ohun mìíràn yàtọ̀ sí pé kó pa Sátánì run . 
 Ọ̀rọ̀ Ọlọ́run sọ pé : “ Fún ète yìí ni a ṣe fi Ọmọ Ọlọ́run hàn kedere , èyíinì ni , láti fọ́ àwọn iṣẹ́ Èṣù túútúú . ” 
 Ikú tí ẹ̀ṣẹ̀ tá a jogún látọ̀dọ̀ Ádámù fà ló burú jù lọ lára àwọn iṣẹ́ Sátánì tí Jèhófà ṣèlérí pé òun yóò lo Jésù Kristi láti mú kúrò tàbí láti fọ́ túútúú . 
 Kí èyí tó lè ṣeé ṣe , a nílò ẹbọ ìràpadà Jésù , àjíǹde òkú sì gbọ́dọ̀ wáyé . — Ìṣe 2 : 22 - 24 ; Róòmù 6 : 23 . 
 Kí nìdí tí àjíǹde fi máa ṣe orúkọ Jèhófà lógo ? 
 Ìdí mìíràn tí àjíǹde fi dájú ni pé , Jèhófà ti pinnu pé òun á ṣe orúkọ mímọ́ òun lógo . 
 Sátánì ba Ọlọ́run lórúkọ jẹ́ ó sì ń mú kí irọ́ tàn kálẹ̀ . 
 Ó parọ́ pé Ádámù àti Éfà ‘ ò ní kú ’ tí wọ́n bá jẹ èso tí Ọlọ́run sọ pé wọn kò gbọ́dọ̀ jẹ . 
 Látìgbà yẹn wá ni Sátánì ti ń mú kí àwọn irọ́ mìíràn tó jọ ìyẹn tàn kálẹ̀ , irú bí ẹ̀kọ́ èké táwọn kan fi ń kọ́ni pé ẹ̀mí máa ń jáde kúrò nínú ara láti lọ máa gbé níbòmíràn nígbà téèyàn bá kú . 
 Àmọ́ , jíjí tí Jèhófà máa jí àwọn òkú dìde ló máa fi hàn pé irọ́ gbuu ni irú àwọn ẹ̀kọ́ bẹ́ẹ̀ . 
 Jèhófà máa fìdí rẹ̀ múlẹ̀ títí láé pé , òun nìkan ni Ẹni tó ń pa ìwàláàyè mọ́ tó sì ń dá a padà fúnni . 
 6 , 7 . 
 Báwo ni ọ̀rọ̀ jíjí òkú dìde ṣe rí lára Jèhófà , báwo la sì ṣe mọ̀ ? 
 Ìdí mìíràn tí àjíǹde fi dájú ni pé , ó ń wu Jèhófà gan - an láti jí òkú dìde . 
 Bíbélì jẹ́ ká mọ bí ọ̀rọ̀ jíjí òkú dìde ṣe rí lára Jèhófà . 
 Bí àpẹẹrẹ , Jóòbù tó jẹ́ olóòótọ́ sọ ọ̀rọ̀ kan tí Ọlọ́run mí sí , ó ní : “ Bí abarapá ènìyàn bá kú , ó ha tún lè wà láàyè bí ? 
 Jálẹ̀ gbogbo ọjọ́ òpò tí mo ní láti ṣe lápàpàǹdodo ni èmi yóò fi dúró , títí ìtura mi yóò fi dé . 
 Ìwọ yóò pè , èmi fúnra mi yóò sì dá ọ lóhùn . 
 Ìwọ yóò ṣe àfẹ́rí iṣẹ́ ọwọ́ rẹ . ” 
 Kí lọ̀rọ̀ tí Jóòbù sọ yìí túmọ̀ sí ? 
 Jóòbù mọ̀ pé tóun bá kú , òun máa ní láti sùn nínú ikú fún àkókò kan . 
 Ó ka àkókò tó fi máa sùn náà sí ‘ òpò àpàpàǹdodo , ’ ìyẹn àkókò tó pọn dandan pé kó fi sùn nínú ikú títí dìgbà tó máa rí ìtúsílẹ̀ . 
 Ó mọ̀ pé òun máa rí ìtúsílẹ̀ dájúdájú , àti pé ìtura òun ń bọ̀ . 
 Kí nìdí ? 
 Ìdí ni pé ó mọ bí ọ̀rọ̀ àjíǹde ṣe rí lára Jèhófà . 
 Jèhófà yóò ‘ ṣe àfẹ́rí iṣẹ́ ọwọ́ rẹ̀ , ’ ìyẹn ni pé yóò máa hára gàgà láti tún rí ìránṣẹ́ rẹ̀ olóòótọ́ padà . 
 Bẹ́ẹ̀ ni o , ó ń wu Ọlọ́run gan - an láti mú kí gbogbo àwọn olódodo tó ti kú padà wà láàyè . 
 Ó tún máa fún àwọn míì yàtọ̀ sí àwọn olódodo láǹfààní láti wa láàyè títí láé nínú Párádísè lórí ilẹ̀ ayé . 
 Níwọ̀n bó ti jẹ́ ìfẹ́ Ọlọ́run láti ṣe bẹ́ẹ̀ , ta ló wá lè dí i lọ́wọ́ ? 
 Báwo ni Jèhófà ṣe “ pèsè ẹ̀rí ìfọwọ́sọ̀yà ” pé àjíǹde ọjọ́ iwájú dájú ? 
 Ẹ jẹ́ ká tún wo ìdí mìíràn tí àjíǹde fi dájú . 
 Ìdí ọ̀hún ni pé , jíjí tí Jésù jíǹde mú kí ìrètí ọjọ́ ọ̀la wa dájú . 
 Nígbà kan tí Pọ́ọ̀lù ń bá àwọn kan sọ̀rọ̀ ní Áténì , ó ní : “ [ Ọlọ́run ] ti dá ọjọ́ kan nínú èyí tí ó pète láti ṣèdájọ́ ilẹ̀ ayé tí a ń gbé ní òdodo nípasẹ̀ ọkùnrin kan tí ó ti yàn sípò , ó sì ti pèsè ẹ̀rí ìfọwọ́sọ̀yà fún gbogbo ènìyàn ní ti pé ó ti jí i dìde kúrò nínú òkú . ” 
 Ńṣe làwọn kan lára àwọn tó ń gbọ́rọ̀ Pọ́ọ̀lù fi í rẹ́rìn - ín nígbà tó mẹ́nu kan àjíǹde . 
 Àmọ́ , àwọn míì lára wọn di onígbàgbọ́ . 
 Ó ṣeé ṣe kó jẹ́ pé ọ̀rọ̀ Pọ́ọ̀lù tó fi hàn pé “ ẹ̀rí ìfọwọ́sọ̀yà ” wà pé Ọlọ́run á jí òkú dìde dájúdájú ló wọ̀ wọ́n lọ́kàn . 
 Iṣẹ́ ìyanu tó tóbi jù lọ ni Jèhófà ṣe nígbà tó jí Jésù dìde . 
 Ó jí i dìde gẹ́gẹ́ bí ẹ̀dá ẹ̀mí alágbára . 
 Lẹ́yìn tí Jésù jíǹde , ipò rẹ̀ tún wá ga ju ipò tó wà kó tó wá sáyé gẹ́gẹ́ bí èèyàn . 
 Ó di ẹ̀dá aláìleèkú , òun sì ni agbára rẹ̀ pọ̀ jù lẹ́yìn ti Jèhófà . 
 Èyí mú kó wà ní ipò tí Bàbá rẹ̀ fi lè gbé iṣẹ́ bàǹtà - banta lé e lọ́wọ́ . 
 Jésù ni Jèhófà gbé iṣẹ́ jíjí òkú dìde lé lọ́wọ́ , yálà àjíǹde sí ọ̀run tàbí sórí ilẹ̀ ayé . 
 Jésù alára sọ pé : “ Èmi ni àjíǹde àti ìyè . ” 
 Ńṣe ni Jèhófà fi jíjí tó jí Ọmọ rẹ̀ dìde ṣe ẹ̀rí pé , ìrètí àjíǹde tí gbogbo àwọn olóòótọ́ ní máa nímùúṣẹ dájúdájú . 
 Báwo ni àkọsílẹ̀ Bíbélì ṣe fìdí rẹ̀ múlẹ̀ pé àjíǹde dájú ? 
 Ìdí tó kẹ́yìn tí àjíǹde fi dájú ni pé , àjíǹde òkú ti wáyé níṣojú àwọn èèyàn rí , àkọsílẹ̀ rẹ̀ sì wà nínú Ọ̀rọ̀ Ọlọ́run . 
 Bíbélì ṣe kúlẹ̀kúlẹ̀ àlàyé nípa àjíǹde àwọn èèyàn mẹ́jọ kan tó wáyé lórí ilẹ̀ ayé ńbí . 
 Ìkọ̀kọ̀ kọ́ làwọn iṣẹ́ ìyanu náà ti wáyé o , gbangba ni , ó sì sábà máa ń jẹ́ níṣojú àwọn èèyàn . 
 Bí àpẹẹrẹ , Jésù jí Lásárù dìde lẹ́yìn ọjọ́ kẹrin tó ti kú . 
 Èyí ṣẹlẹ̀ níṣojú àwọn tó ń ṣọ̀fọ̀ , ó sì dájú pé àwọn ìbátan Lásárù wà lára wọn , tó fi mọ́ àwọn ọ̀rẹ́ rẹ̀ àtàwọn aládùúgbò rẹ̀ . 
 Ẹ̀rí yìí tó fi hàn pé Ọlọ́run ló rán Jésù wá sáyé lágbára débi pé àwọn ẹlẹ́sìn tó jẹ́ ọ̀tá Jésù pàápàá ò jiyàn rẹ̀ . 
 Kàkà bẹ́ẹ̀ , ńṣe ni wọ́n kúkú gbìmọ̀ pọ̀ láti pa Jésù àti Lásárù ! 
 Bẹ́ẹ̀ ni o , ó dá wa lójú pé àjíǹde máa wáyé dandan . 
 Ọlọ́run mú kí wọ́n ṣàkọsílẹ̀ àwọn àjíǹde tó wáyé láyé ọjọ́un kó lè máa tù wá nínú kó sì mú kí ìgbàgbọ́ wa lágbára . 
 Bí Ìrètí Àjíǹde Ṣe Lè Tù Ọ́ Nínú 
 Kí ló máa jẹ́ káwọn àjíǹde tí àkọsílẹ̀ rẹ̀ wà nínú Bíbélì tù wá nínú ? 
 Ǹjẹ́ ò ń wá ìtùnú nítorí ikú tó ń pa àwa èèyàn ? 
 Ó dájú pé àkọsílẹ̀ àwọn àjíǹde tó wà nínú Bíbélì máa fún ẹ ní irú ìtùnú bẹ́ẹ̀ . 
 Tó o bá ń ká irú àwọn àkọsílẹ̀ bẹ́ẹ̀ , tó ò ń ronú jinlẹ̀ lé wọn lórí , tó o sì ń fojú inú rí bí wọ́n ṣe ṣẹlẹ̀ , á mú kó o túbọ̀ gbà gbọ́ pé àjíǹde máa wáyé lóòótọ́ . 
 Àlọ́ lásán kọ́ làwọn àkọsílẹ̀ náà o . 
 Àwọn tó jíǹde wọ̀nyẹn jẹ́ èèyàn ẹlẹ́ran ara bíi tiwa tí wọ́n gbénú ayé kan náà yìí nígbà yẹn lọ́hùn - ún . 
 Wàyí o , jẹ́ ká jíròrò ọ̀kan lára àwọn àjíǹde náà ní ṣókí . 
 Àjíǹde tó kọ́kọ́ wáyé nínú ìtàn Bíbélì la máa gbé yẹ̀ wò . 
 11 , 12 . ( a ) Ohun ìbànújẹ́ wo ló ṣẹlẹ̀ sí opó Sáréfátì , irú ọ̀rọ̀ wo ló sì kọ́kọ́ sọ ? 
 ( b ) Ṣàlàyé ohun tí Jèhófà mú kí wòlíì rẹ̀ Èlíjà ṣe fún opó náà . 
 Fojú inú wo bí ìṣẹ̀lẹ̀ náà ṣe wáyé . 
 Ó ti tó ọ̀sẹ̀ mélòó kan tí opó Sáréfátì ti gba wòlíì Èlíjà lálejò tí wòlíì náà sì ń gbé nínú yàrá kan tó wà lórí òrùlé ilé rẹ̀ . 
 Nǹkan ò dáa lákòókò tá à ń wí yìí . 
 Ọ̀dá àti ìyàn ń han àwọn èèyàn léèmọ̀ lágbègbè náà . 
 Ọ̀pọ̀ èèyàn ló ń kú . 
 Jèhófà sì ti lo Èlíjà láti ṣe iṣẹ́ ìyanu kan tó fi jẹ́ pé oúnjẹ opó aláìní yìí ò tán fún ìgbà pípẹ́ láti lè san èrè fún opó náà nítorí ìgbàgbọ́ rẹ̀ . 
 Nǹkan tí opó yìí àti ọmọdékùnrin rẹ̀ ń retí tẹ́lẹ̀ ni pé kí ebi pa àwọn kú , nítorí pé ìwọ̀nba oúnjẹ tó kù wọ́n kù ni wọ́n fẹ́ sè jẹ . 
 Ṣùgbọ́n Ọlọ́run mú kí Èlíjà ṣiṣẹ́ ìyanu tó fi jẹ́ pé ìyẹ̀fun àti òróró náà ò tán . 
 Àmọ́ ohun ìbànújẹ́ kan wá ṣẹlẹ̀ sí opó náà wàyí . 
 Àìsàn ṣàdédé kọ lu ọmọ rẹ̀ , kò sì pẹ́ tó fi gbẹ́mìí mì . 
 Ìbànújẹ́ tó bá a kọjá sísọ ! 
 Ẹni tó jẹ́ pé sí ọkọ tó lè fẹ̀yìn tì mọ́ , tí ọmọ kan ṣoṣo tó bí tún wá kú . 
 Ìbànújẹ́ rẹ̀ tiẹ̀ pọ̀ débi pé ó dá Èlíjà àti Jèhófà Ọlọ́run tí Èlíjà ń sìn lẹ́bi ! 
 Kí ni Èlíjà wá ṣe ? 
 Èlíjà ò bá opó náà wí pé ó parọ́ mọ́ òun àti Jèhófà . 
 Kàkà bẹ́ẹ̀ , ńṣe ló sọ pé : “ Gbé ọmọkùnrin rẹ fún mi . ” 
 Nígbà tí Èlíjà sì gbé òkú ọmọ náà dé yàrá tó wà lórí òrùlé , ó gbàdúrà léraléra pé kí Jèhófà dá ẹ̀mí ọmọ náà padà . 
 Nígbà tó yá , Jèhófà dá a lóhùn . 
 Ìwọ wo bínú Èlíjà ṣe máa dùn tó nígbà tó rí i tí ọmọ náà bẹ̀rẹ̀ sí í mí , tó sì lajú ! 
 Ó ti jíǹde ! 
 Èlíjà wá mú un lọ fún ìyá rẹ̀ ó sì sọ fún un pé : “ Wò ó , ọmọkùnrin rẹ yè . ” 
 Inú opó náà dùn kọjá sísọ . 
 Ó ní : “ Mo mọ̀ wàyí , ní tòótọ́ , pé ìwọ jẹ́ ènìyàn Ọlọ́run àti pé ọ̀rọ̀ Jèhófà ní ẹnu rẹ jẹ́ òótọ́ . ” 
 Ìgbàgbọ́ tí obìnrin yìí ní nínú Jèhófà àti wòlíì tó ń ṣojú fún un wá lágbára sí i . 
 Kí nìdí tí àkọsílẹ̀ Bíbélì nípa bí Èlíjà ṣe jí ọmọkùnrin opó kan dìde fi ń tù wá nínú lónìí ? 
 Kò sí àní - àní pé wàá rí ìtùnú ńlá tó o bá ṣàṣàrò lórí irú àkọsílẹ̀ Bíbélì yìí . 
 Ó hàn gbangba pé Jèhófà lágbára láti ṣẹ́gun ikú tó jẹ́ ọ̀tá wa ! 
 Ìwọ fojú inú wo bí àwọn tó máa ní irú ayọ̀ tí opó yẹn ní yóò ṣe pọ̀ tó láyé nígbà tí ẹgbẹẹgbẹ̀rún àwọn òkú bá ń jíǹde lọ́jọ́ iwájú ! 
 Ayọ̀ àwọn ẹ̀dá ẹ̀mí tó wà lọ́run pẹ̀lú yóò pọ̀ jọjọ bí Jèhófà bá ṣe ń fi ìdùnnú darí Ọmọ rẹ̀ kó máa jí òkú dìde jákèjádò ayé . 
 Tó bá ṣẹlẹ̀ pé èèyàn rẹ kan kú , fọkàn balẹ̀ . 
 Jèhófà lágbára láti jí àwọn òkú dìde , ó sì máa jí wọn dìde dájúdájú ! 
 Bí Ìrètí Rẹ Ṣe Lè Nípa Lórí Ìgbésí Ayé Rẹ Nísinsìnyí 
 Báwo ni ìrètí àjíǹde ṣe lè nípa lórí ọ̀nà tó ò ń gbà gbé ìgbésí ayé ? 
 Báwo ni ìrètí àjíǹde ṣe lè nípa lórí ọ̀nà tó ò ń gbà gbé ìgbésí ayé nísinsìnyí ? 
 Ìrètí yìí lè fún ẹ lókun nígbà ìpọ́njú , ìṣòro , inúnibíni tàbí nígbà tó o bá wà nínú ewu . 
 Sátánì fẹ́ kó o bẹ̀rù ikú débi ti wàá fi pa ìṣòtítọ́ rẹ sí Jèhófà tì láti ṣe ohun àìníláárí kan tó lòdì táwọn èèyàn bá sọ pé òun ló máa yọ ẹ́ . 
 Má gbàgbé pé Sátánì sọ fún Jèhófà pé : “ Ohun gbogbo tí ènìyàn bá sì ní ni yóò fi fúnni nítorí ọkàn rẹ̀ . ” 
 Gbogbo wa ni Sátánì fi ọ̀rọ̀ tó sọ yìí bà lórúkọ jẹ́ , títí kan ìwọ náà . 
 Ṣé òótọ́ ni pé o ò ní sin Ọlọ́run mọ́ to o bá rí ìṣòro ? 
 Tó o bá ń ronú jinlẹ̀ nípa ìrètí àjíǹde , wàá lè jẹ́ kí ìpinnu rẹ pé o ò ní ṣíwọ́ ṣíṣe ìfẹ́ Bàbá rẹ ọ̀run túbọ̀ lágbára . 
 Báwo ni ọ̀rọ̀ tí Jésù sọ nínú Mátíù 10 : 28 ṣe lè tù wá nínú tí ẹ̀mí wa bá wà nínú ewu ? 
 Jésù sọ pé : “ Ẹ má . . . bẹ̀rù àwọn tí ń pa ara ṣùgbọ́n tí wọn kò lè pa ọkàn ; ṣùgbọ́n kàkà bẹ́ẹ̀ , ẹ bẹ̀rù ẹni tí ó lè pa àti ọkàn àti ara run nínú Gẹ̀hẹ́nà . ” 
 Kò sídìí tó fi yẹ ká máa bẹ̀rù Sátánì àtàwọn èèyàn tó ń lò . 
 Lóòótọ́ , àwọn kan lára wọn lè kó ìnira bá wa , kódà wọ́n lè pa wá pàápàá . 
 Àmọ́ , bó ti wù kí ohun tí wọ́n fi ṣe wá burú tó , fúngbà díẹ̀ ni . 
 Jèhófà lágbára láti mú aburú tí wọ́n bá ṣe sí àwọn ìránṣẹ́ rẹ̀ olóòótọ́ kúrò ó sì máa ṣe bẹ́ẹ̀ , kódà ó máa jí wọn dìde . 
 Jèhófà nìkan ló yẹ ká máa bẹ̀rù , òun nìkan ló yẹ ká kà sí ẹni ẹ̀rùjẹ̀jẹ̀ ká sì máa bọ̀wọ̀ tó ga jù lọ fún . 
 Torí òun nìkan ló lágbára láti pa ẹnì kan run tónítọ̀hún ò sì ní jíǹde mọ́ láéláé , tó túmọ̀ sí pé ó pa ara ẹni náà àti ọkàn rẹ̀ run nínú Gẹ̀hẹ́nà . 
 Àmọ́ ó dùn mọ́ni pé Jèhófà ò fẹ́ kírú nǹkan bẹ́ẹ̀ ṣẹlẹ̀ sí ọ . 
 Níwọ̀n bá a ti mọ̀ dájú pé àjíǹde máa wáyé , ó dá àwa ìránṣẹ́ Ọlọ́run lójú pé ohun tó wù kó ṣẹlẹ̀ , ìrètí ń bẹ fún wa . 
 Tá a bá sáà ti ń ṣe ìfẹ́ Jèhófà láìyẹsẹ̀ , ìrètí ìyè àìnípẹ̀kun wà níwájú wa , Sátánì àtàwọn tó wà lábẹ́ rẹ̀ ò sì lè dènà ìyẹn rárá . — Sáàmù 118 : 6 ; Hébérù 13 : 6 . 
 Báwo ni bí ìrètí àjíǹde ṣe rí lọ́kàn wa ṣe ń nípa lórí àwọn ohun tá a fi ṣáájú nígbèésí ayé ? 
 Tó bá dá wa lójú pé àjíǹde máa wáyé lóòótọ́ , ìyẹn máa nípa lórí ojú tá a fi ń wo ìgbésí ayé . 
 A óò mọ̀ pé ‘ yálà a wà láàyè tàbí a kú , a jẹ́ ti Jèhófà . ’ 
 Ìdí nìyẹn tá a fi máa ń fi ìmọ̀ràn Pọ́ọ̀lù sílò nígbà tá a bá ń pinnu ohun tá a máa fi ṣáájú nígbèésí ayé . 
 Ìmọ̀ràn ọ̀hún ni pé : “ Ẹ sì jáwọ́ nínú dídáṣà ní àfarawé ètò àwọn nǹkan yìí , ṣùgbọ́n ẹ para dà nípa yíyí èrò inú yín padà , kí ẹ lè ṣàwárí fúnra yín ìfẹ́ Ọlọ́run tí ó dára , tí ó ṣe ìtẹ́wọ́gbà , tí ó sì pé . ” 
 Ọ̀pọ̀ èèyàn ló ń fìkánjú wá bí wọ́n á ṣe tẹ́ ìfẹ́ wọn lọ́rùn , wọ́n ń fìkánjú wá bọ́wọ́ wọn ṣe máa tẹ ohun tí wọ́n ń fẹ́ àti gbogbo ohun tó bá sáà ti sọ sí wọn lọ́kàn . 
 Nítorí pé ìwàláàyè kúrú lójú wọn , ńṣe ni wọ́n ń fi torí tọrùn wá adùn , tí wọ́n bá sì láwọn ń ṣèjọsìn , kì í bá ‘ ìfẹ́ Ọlọ́run tí ó pé ’ mu . 
 17 , 18 . ( a ) Báwo ni Bíbélì Ọ̀rọ̀ Jèhófà ṣe jẹ́ kó hàn pé ìwàláàyè èèyàn kúrú , àmọ́ kí ló jẹ́ ìfẹ́ Ọlọ́run fún wa ? 
 ( b ) Kí nìdí tó fi yẹ ká máa yin Jèhófà lójoojúmọ́ ? 
 Ká sòótọ́ , ìwàláàyè èèyàn kúrú . 
 “ Kíákíá ni yóò kọjá lọ , àwa yóò sì fò lọ , ” bóyá ní nǹkan bí àádọ́rin [ 70 ] tàbí ọgọ́rin [ 80 ] ọdún . 
 Ńṣe làwọn èèyàn ń wá tí wọ́n sì ń lọ bíi koríko , bí òjìji tó ń kọjá lọ , bí èémí àmíjáde . 
 Àmọ́ kì í ṣe ìfẹ́ Ọlọ́run pé ká lo ìwọ̀nba ọdún díẹ̀ láti fi dàgbà , ká ní ìwọ̀nba ọgbọ́n àti ìrírí , kó wá di pé níwọ̀nba ọdún mélòó kan sí í , ara wa á máa daṣẹ́ sílẹ̀ díẹ̀díẹ̀ tí àìsàn àti ikú á sì wá gbẹ̀yìn rẹ̀ . 
 Ńṣe ni Jèhófà dá ìfẹ́ láti wà láàyè títí láé mọ́ àwa èèyàn . 
 Bíbélì sọ fún wa pé : “ Àkókò tí ó lọ kánrin ni ó ti fi sínú ọkàn - àyà wọn . ” 
 Ṣé Ọlọ́run wá ṣèkà ni , tó dá irú ìfẹ́ yẹn mọ́ wa tí ò sì wá jẹ́ kọ́wọ́ wa lè tẹ̀ ẹ́ ? 
 Rárá o , kò rí bẹ́ẹ̀ , nítorí ó dájú pé “ Ọlọ́run jẹ́ ìfẹ́ . ” 
 Ó máa jí àwọn tó ti kú dìde kó bàa lè ṣeé ṣe fún wọn láti wà láàyè títí láé . 
 Níwọ̀n bá a ti ní ìrètí àjíǹde , ó dájú pé ọjọ́ ọ̀la aláyọ̀ ń bẹ fún wa . 
 Kò yẹ ká máa sọ pé dandan ni kọ́wọ́ wa tẹ gbogbo ohun tá a fẹ́ nínú ètò àwọn nǹkan yìí , ká wá máa kánjú wá a . 
 Kò sídìí tó fi yẹ ká lo ayé tó máa tó kọjá lọ yìí “ dé ẹ̀kúnrẹ́rẹ́ . ” 
 Àwa ò dà bí àwọn tí kò nírètí , nítorí Ọlọ́run jẹ́ ká ní ìmọ̀ àgbàyanu kan , ìyẹn ni pé : Tá a bá ń bá a nìṣó láti jẹ́ olóòótọ́ sí Jèhófà , títí láé la ó máa yìn ín tí a ó sì máa gbádùn ìwàláàyè wa . 
 Nítorí náà , ẹ jẹ́ ká rí i pé à ń fojoojúmọ́ yin Jèhófà tó mú kí ìrètí àjíǹde dájú ! 
 Báwo Lo Ṣe Máa Dáhùn ? 
 • Báwo ló ṣe yẹ kí ìrètí àjíǹde rí lára wa ? 
 • Àwọn ìdí wo ni ìrètí àjíǹde fi dájú ? 
 • Báwo ni ìrètí àjíǹde ṣe lè tù ọ́ nínú ? 
 • Báwo ni ìrètí àjíǹde ṣe lè nípa lórí ọ̀nà tó ò ń gbà gbé ìgbésí ayé ? 
 [ Àwòrán tó wà ní ojú ìwé 28 ] 
 Jóòbù mọ̀ pé ó ń wu Jèhófà gan - an láti jí àwọn olódodo dìde 
 [ Àwòrán tó wà ní ojú ìwé 29 ] 
 “ Wò ó , ọmọkùnrin rẹ yè ” 
 Bí Àwọn Àgbàlagbà Ṣe Lè Máa Sin Jèhófà Nìṣó 
 “ Àwọn tí a gbìn sí ilé Jèhófà . . . yóò ṣì máa gbèrú nígbà orí ewú . ” — SÁÀMÙ 92 : 13 , 14 . 
 1 , 2 . ( a ) Èrò wo ló sábà máa ń wá sáwọn èèyàn lọ́kàn nípa ọjọ́ ogbó ? 
 ( b ) Ìlérí wo ni Ìwé Mímọ́ ṣe nítorí àwọn ohun tí ẹ̀ṣẹ̀ Ádámù fà ? 
 ỌJỌ́ OGBÓ . 
 Èrò wo ni ọ̀rọ̀ yẹn gbé wá sí ọ lọ́kàn ná ? 
 Ṣé ara tó ń hun jọ ni ? 
 Ṣé etí tí kò gbọ́rọ̀ dáadáa mọ́ ni ? 
 Àbí ẹsẹ̀ tí kò lè rìn dáadáa mọ́ ? 
 Àbí àwọn nǹkan mìíràn tí “ àwọn ọjọ́ oníyọnu àjálù ” máa ń fà , gẹ́gẹ́ bí Bíbélì ṣe ṣàlàyé rẹ̀ lẹ́kùn - ún rẹ́rẹ́ nínú Oníwàásù 12 : 1 - 7 ? 
 Tó bá jẹ́ àwọn nǹkan wọ̀nyẹn ni , a jẹ́ pé ó ṣe pàtàkì láti fiyè sí bí Oníwàásù orí kejìlá ṣe ṣàpèjúwe ọjọ́ ogbó , pé kì í ṣe ohun tí Jèhófà Ọlọ́run , Ẹlẹ́dàá wa , fẹ́ ní ìpilẹ̀ṣẹ̀ nìyẹn , àmọ́ ó jẹ́ àbájáde tí ẹ̀ṣẹ̀ Ádámù ní lórí ara èèyàn . — Róòmù 5 : 12 . 
 Dídi àgbà fúnra rẹ̀ kì í ṣe ègún , nítorí pé téèyàn bá ṣì wà láàyè , ọdún á máa gorí ọdún ni . 
 Ká sòótọ́ , dídi àgbà jẹ́ ohun tó dára tó máa ń ṣẹlẹ̀ sí gbogbo ohun alààyè . 
 Àwọn ohun búburú tá à ń rí , èyí tí ẹ̀ṣẹ̀ àti àìpé ti ń fà láti ẹgbẹ̀rún mẹ́fà ọdún sẹ́yìn kò ní pẹ́ di ohun àtijọ́ , gbogbo èèyàn tó jẹ́ onígbọràn yóò sì gbádùn ìgbésí ayé wọn bí Ọlọ́run ṣe fẹ́ kó rí , láìsí ìrora ọjọ́ ogbó àti ikú mọ́ . 
 Ní àkókò yẹn , “ kò . . . sí olùgbé kankan tí yóò sọ pé : ‘ Àìsàn ń ṣe mí . ’ ” 
 Àwọn arúgbó yóò tún padà ní “ okun inú ti ìgbà èwe , ” ara wọn yóò sì tún “ jà yọ̀yọ̀ ju ti ìgbà èwe . ” 
 Àmọ́ , lọ́wọ́lọ́wọ́ báyìí , gbogbo wa ni yóò máa bá ẹ̀ṣẹ̀ tá a jogún látọ̀dọ̀ Ádámù yí . 
 Síbẹ̀ , Jèhófà ń bù kún àwọn ìránṣẹ́ rẹ̀ lọ́nà àrà ọ̀tọ̀ bí wọ́n ti ń di àgbàlagbà . 
 Ọ̀nà wo làwọn Kristẹni lè gbà “ máa gbèrú nígbà orí ewú ” ? 
 Ọ̀rọ̀ Ọlọ́run mú un dá wa lójú pé “ àwọn tí a gbìn sí ilé Jèhófà . . . yóò ṣì máa gbèrú nígbà orí ewú . ” 
 Onísáàmù lo àpèjúwe yìí láti jẹ́ ká rí òtítọ́ kan tó ṣe pàtàkì , ìyẹn ni pé àwọn olóòótọ́ ìránṣẹ́ Ọlọ́run lè máa tẹ̀ síwájú , kí wọ́n máa gbèrú , kí wọ́n sì máa ṣàṣeyọrí nípa tẹ̀mí , bí ara wọn tilẹ̀ ń dara àgbà . 
 Ọ̀pọ̀ àpẹẹrẹ tó wà nínú Bíbélì àtàwọn tá à ń rí lóde òní ló fi hàn pé òótọ́ gidi lọ̀rọ̀ yìí . 
 “ Kì Í Pa Wíwà ní Tẹ́ńpìlì Jẹ ” 
 Báwo ni Ánà tó jẹ́ wòlíì obìnrin tó sì ti di arúgbó ṣe fi hàn pé òun jẹ́ ẹni tó ń sin Ọlọ́run tọkàntọkàn , báwo ni Ọlọ́run sì ṣe bù kún un ? 
 Wo àpẹẹrẹ wòlíì obìnrin kan tórúkọ rẹ̀ ń jẹ́ Ánà ni ọ̀rúndún kìíní . 
 Nígbà tó wà lẹ́ni ọdún mẹ́rìnlélọ́gọ́rin , ó jẹ́ ẹni tí “ kì í pa wíwà ní tẹ́ńpìlì jẹ , tí ń ṣe iṣẹ́ ìsìn ọlọ́wọ̀ lóru àti lọ́sàn - án pẹ̀lú ààwẹ̀ àti ìrawọ́ ẹ̀bẹ̀ . ” 
 Kò ṣeé ṣe fún Ánà láti máa gbé nínú tẹ́ńpìlì , nítorí pé bàbá rẹ̀ kì í ṣe ẹ̀yà Léfì , “ ẹ̀yà Áṣérì ” ni . 
 Fojú inú wo ipa tí Ánà ti ní láti sà kó tó lè máa wà ní tẹ́ńpìlì lójoojúmọ́ , láti àkókò ìsìn òwúrọ̀ títí di àkókò ìsìn ìrọ̀lẹ́ ! 
 Àmọ́ , Jèhófà bù kún Ánà gan - an nítorí ìfọkànsìn rẹ̀ yìí . 
 Ó láǹfààní láti wà níbẹ̀ nígbà tí Jósẹ́fù àti Màríà gbé Jésù tó jẹ́ ọmọ ọwọ́ jòjòló wá sí tẹ́ńpìlì láti fi í fún Jèhófà gẹ́gẹ́ bí Òfin ti wí . 
 Nígbà tí Ánà rí Jésù , ó “ bẹ̀rẹ̀ sí dá ọpẹ́ padà sọ́dọ̀ Ọlọ́run , ó sì ń sọ̀rọ̀ nípa ọmọ náà fún gbogbo àwọn tí ń dúró de ìdáǹdè Jerúsálẹ́mù . ” — Lúùkù 2 : 22 - 24 , 36 - 38 ; Númérì 18 : 6 , 7 . 
 5 , 6 . 
 Ọ̀nà wo ni ọ̀pọ̀ àwọn àgbàlagbà lóde òní gbà ń fi hàn pé àwọn ní irú ẹ̀mí tí Ánà ní ? 
 Ọ̀pọ̀ àwọn àgbàlagbà tó wà láàárín wa lónìí ló dà bíi Ánà nínú bí wọ́n ṣe ń lọ sípàdé déédéé , tí wọ́n ń fi tọkàntọkàn gbàdúrà pé kí ìjọsìn tòótọ́ máa tẹ̀ síwájú , tó sì máa ń wù wọ́n gan - an láti wàásù ìhìn rere . 
 Arákùnrin kan tó ti lé lẹ́ni ọgọ́rin ọdún tóun àti ìyàwó rẹ̀ sì máa ń wá sípàdé déédéé sọ pé : “ A ti jẹ́ kí lílọ sípàdé mọ́ wa lára gan - an . 
 Kò síbòmíràn tó máa ń wù wá láti wà . 
 Ibi táwọn èèyàn Ọlọ́run bá wà la máa ń fẹ́ wà . 
 Ibẹ̀ lọkàn wa ti máa ń balẹ̀ . ” 
 Ẹ ò rí i pé àpẹẹrẹ rere lèyí jẹ́ fún gbogbo wa ! — Hébérù 10 : 24 , 25 . 
 Ohun tí arábìnrin kan tórúkọ rẹ̀ ń jẹ́ Jean , tó ti lé lẹ́ni ọgọ́rin ọdún , tó sì jẹ́ opó , máa ń sọ ní gbogbo ìgbà ni pé : “ Bí mo bá rí ohunkóhun tó jẹ mọ́ ọ̀ràn Ìjọba Ọlọ́run , mo máa ń fẹ́ lọ́wọ́ sí i , kódà ó máa ń wù mí láti ṣe bẹ́ẹ̀ . 
 Àmọ́ ṣá o , ìgbà míì wà tinú mi máa ń bà jẹ́ , ṣùgbọ́n kí nìdí tí máa fi jẹ́ kínú àwọn tó yí mi ká bà jẹ́ nítorí pé inú mi kò dùn ? ” 
 Tayọ̀tayọ̀ ló fi sọ pé lílọ sáwọn orílẹ̀ - èdè míì nítorí àwọn ohun tó ń gbéni ró nípa tẹ̀mí máa ń jẹ́ kóun láyọ̀ gan - an . 
 Nígbà ìrìn àjò kan tó lọ lẹ́nu àìpẹ́ yìí , ó sọ fáwọn tí wọ́n jọ rìnrìn àjò náà pé , “ Mi o fẹ́ lọ máa wo àwọn nǹkan mèremère táwọn àlejò máa ń fẹ́ wò mọ́ , òde ẹ̀rí ni mo fẹ́ lọ ! ” 
 Bó tilẹ̀ jẹ́ pé Jean ò mọ èdè tí wọ́n ń sọ ní ìlú náà sọ , síbẹ̀ ó ṣeé ṣe fún un láti mú káwọn èèyàn nífẹ̀ẹ́ sí ọ̀rọ̀ inú Bíbélì . 
 Yàtọ̀ síyẹn , ọdún bíi mélòó kan ló fi bá ìjọ kan tó nílò ìrànlọ́wọ́ ṣiṣẹ́ , bó tilẹ̀ jẹ́ pé èyí gba pé kó kọ́ èdè tuntun , tó sì tún ní láti rìnrìn àjò wákàtí kan lọ sáwọn ìpàdé náà àti wákàtí kan padà wálé . 
 Máa Kẹ́kọ̀ọ́ Nìṣó 
 Nígbà tí Mósè di àgbàlagbà , ọ̀nà wo ló gbà fi hàn pé òun fẹ́ kí àjọṣe àárín òun àti Ọlọ́run dán mọ́rán sí i ? 
 Béèyàn bá ṣe ń dàgbà sí i léèyàn ń gbọ́n sí i . 
 Àmọ́ ọgbọ́n tẹ̀mí kì í ṣàdédé wá nítorí pé èèyàn lọ́jọ́ lórí . 
 Nítorí náà , dípò káwọn ìránṣẹ́ Ọlọ́run tó jẹ́ adúróṣinṣin gbára lé ìmọ̀ tí wọ́n ti ní tẹ́lẹ̀ , ńṣe ni wọ́n máa ń làkàkà láti “ pọ̀ sí i ní ẹ̀kọ́ ” bí ọdún ti ń gorí ọdún . 
 Ẹni ọgọ́rin ọdún ni Mósè nígbà tí Jèhófà ni kó lọ ṣe iṣẹ́ bàǹtàbanta kan . 
 Bẹ́ẹ̀ kò wọ́pọ̀ rárá kéèyàn lo iye ọdún tó pọ̀ tóyẹn nígbà ayé Mósè , nítorí ó kọ̀wé pé : “ Nínú ara wọn , ọjọ́ àwọn ọdún wa jẹ́ àádọ́rin ọdún ; bí wọ́n bá sì jẹ́ ọgọ́rin ọdún nítorí àkànṣe agbára ńlá . ” 
 Síbẹ̀ , Mósè ò fìgbà kan ronú pé òun ti dàgbà kọjá ẹni tó lè kẹ́kọ̀ọ́ . 
 Lẹ́yìn tó ti sin Ọlọ́run fún ọ̀pọ̀ ọdún , tó ní ọ̀pọ̀ àǹfààní iṣẹ́ ìsìn , tó sì tún bójú tó àwọn iṣẹ́ kàǹkà - kàǹkà , ó wá bẹ Jèhófà pé : “ Jẹ́ kí n mọ àwọn ọ̀nà rẹ , kí n lè mọ̀ ọ́ . ” 
 Ńṣe ló máa ń wu Mósè kí àjọṣe àárín òun àti Jèhófà máa dán mọ́rán sí i nígbà gbogbo . 
 Kí ni Dáníẹ́lì ṣì ń ṣe kódà lẹ́yìn tó ti lé lẹ́ni àádọ́rùn - ún ọdún , kí sì ni àbájáde rẹ̀ ? 
 Bó tilẹ̀ jẹ́ pé ó ṣeé ṣe kí wòlíì Dáníẹ́lì ti lé lẹ́ni àádọ́rùn - ún ọdún , ó ṣì ń ṣàyẹ̀wò Ìwé Mímọ́ kínníkínní . 
 Ohun tó fòye mọ̀ látinú ẹ̀kọ́ tó kọ́ nínú àwọn “ ìwé , ” tó ṣeé ṣe kó jẹ́ ìwé Léfítíkù , Aísáyà , Jeremáyà , Hóséà àti Ámósì , mú kó gba àdúrà àtọkànwá sí Jèhófà . 
 Jèhófà dáhùn àdúrà yẹn nípa jíjẹ́ kí Dáníẹ́lì mọ àwọn ohun tó jẹ mọ́ dídé Mèsáyà àti bí ìjọsìn tòótọ́ ṣe máa rí lọ́jọ́ iwájú . — Dáníẹ́lì 9 : 20 - 27 . 
 9 , 10 . 
 Kí làwọn àgbàlagbà kan ń ṣe kí ọpọlọ wọn lè máa jí pépé ? 
 Bíi ti Mósè àti Dáníẹ́lì , àwa náà lè sapá láti máa kẹ́kọ̀ọ́ nìṣó nípa fífọkàn sí àwọn nǹkan tẹ̀mí níwọ̀n ìgbà tá a bá ṣì lè ṣe bẹ́ẹ̀ . 
 Ọ̀pọ̀ èèyàn ló ń ṣe bẹ́ẹ̀ gẹ́lẹ́ . 
 Alàgbà kan tórúkọ rẹ̀ ń jẹ́ Worth , tó ti lé lẹ́ni ọgọ́rin ọdún , ń rí i dájú pé bí àwọn ìwé tí “ ẹrú olóòótọ́ àti olóye ” ń tẹ̀ bá ti ń jáde lòun ń kà wọ́n . 
 Ohun tó sọ ni pé : “ Mo nífẹ̀ẹ́ òtítọ́ gan - an , inú mi sì máa ń dùn láti rí i bí ìmọ́lẹ̀ òtítọ́ ṣe túbọ̀ ń mọ́lẹ̀ sí i . ” 
 Bákan náà ni Fred , tó ti lo ohun tó lé ní ọgọ́ta ọdún nínú iṣẹ́ òjíṣẹ́ alákòókò - kíkún . 
 Òun náà rí i pé jíjíròrò ẹsẹ Bíbélì pẹ̀lú àwọn tí wọ́n jọ jẹ́ onígbàgbọ́ máa ń gbé òun ró nípa tẹ̀mí gan - an . 
 Ó ní : “ Mo máa ń jẹ́ kí ọ̀rọ̀ Bíbélì wà lọ́kàn mi nígbà gbogbo . 
 Tó o bá lè mú kí Bíbélì nítumọ̀ sí ọ , tó o bá sì lè jẹ́ kí ohun tó ò ń kọ́ bá ‘ àwọn ọ̀rọ̀ afúnni - nílera ’ mu , wàá rí i pé àwọn ẹ̀kọ́ náà kò ní rí gátagàta lọ́kàn rẹ . 
 Wàá wá rí i bí ẹ̀kọ́ òtítọ́ kọ̀ọ̀kan ṣe ń dán yinrin . ” — 2 Tímótì 1 : 13 . 
 Pé èèyàn dàgbàlagbà kò sọ pé kéèyàn má lè kọ́ ohun tuntun àtàwọn ohun tó ṣòroó lóye . 
 Àwọn èèyàn tó ti lé lẹ́ni ọgọ́ta ọdún , àwọn tó ti lé lẹ́ni àádọ́rin ọdún , kódà àwọn tó ti lé lẹ́ni ọgọ́rin ọdún pàápàá ti kọ́ béèyàn ṣe ń mọ̀ọ́kọ - mọ̀ọ́kà , tàbí kí wọ́n tiẹ̀ kọ́ èdè tuntun pàápàá . 
 Àwọn kan lára àwa Ẹlẹ́rìí Jèhófà ti ṣe bẹ́ẹ̀ kí wọ́n lè wàásù ìhìn rere fáwọn èèyàn ní onírúurú orílẹ̀ - èdè . 
 Harry àti ìyàwó rẹ̀ ti lé lẹ́ni ọgọ́ta ọdún nígbà tí wọ́n pinnu pé àwọn fẹ́ lọ máa wàásù fáwọn tó ń sọ èdè Potogí . 
 Harry sọ pé : “ Ká sọ̀rọ̀ síbi tọ́rọ̀ wà , ohunkóhun téèyàn bá fàgbà ara ṣe kì í rọrùn . ” 
 Síbẹ̀ , pẹ̀lú ìsapá àti ìfaradà , ó ṣeé ṣe fún wọn láti darí àwọn ìkẹ́kọ̀ọ́ Bíbélì lédè Potogí . 
 Fún ọ̀pọ̀ ọdún báyìí ni Harry ti ń sọ àsọyé láwọn ìpàdé àgbègbè tí wọ́n ń ṣe lédè Potogí . 
 Kí nìdí tá a fi ń mẹ́nu kan ohun táwọn àgbàlagbà tí wọ́n jẹ́ olóòótọ́ ti gbé ṣe ? 
 Lóòótọ́ , kì í ṣe gbogbo àgbàlagbà ni ara wọn le tí wọ́n sì wà nípò tí wọn ti lè ṣe irú nǹkan tó gba agbára bẹ́ẹ̀ . 
 Kí wá nìdí tá a fi ń sọ ohun táwọn àgbàlagbà kan ti gbé ṣe ? 
 Ó dájú pé a ò ní kí gbogbo àwọn àgbàlagbà sapá láti ṣe ohun kan náà o . 
 Dípò ìyẹn , ohun tá a fẹ́ kí wọ́n ṣe ni ohun tí àpọ́sítélì Pọ́ọ̀lù sọ pé káwọn Kristẹni tó jẹ́ Hébérù máa ṣe nípa àwọn alàgbà ìjọ tí wọ́n jẹ́ olóòótọ́ . 
 Ó ní : “ Bí ẹ sì ti ń fẹ̀sọ̀ ṣàgbéyẹ̀wò bí ìwà wọ́n ti rí , ẹ máa fara wé ìgbàgbọ́ wọn . ” 
 Nígbà tá a bá gbé àpẹẹrẹ irú àwọn èèyàn bẹ́ẹ̀ yẹ̀ wò , ìyẹn lè fún wa níṣìírí láti fara wé ìgbàgbọ́ tó lágbára tó ń mú káwọn àgbàlagbà wọ̀nyí ṣe bẹbẹ nínú iṣẹ́ ìsìn wọn sí Ọlọ́run . 
 Nígbà tí Harry tó ti dẹni ọdún mẹ́tàdínláàádọ́rùn - ún [ 87 ] ń ṣàlàyé ohun tó sún un láti ṣe ohun tó ṣe yẹn , ó ní , “ Mo fẹ́ lo ìyókù ìgbésí ayé mi lọ́nà tó bọ́gbọ́n mu , kí n sì rí i pé mo wúlò gan - an nínú iṣẹ́ ìsìn Jèhófà níbi tágbára mi bá gbé e dé . ” 
 Inú Fred tá a mẹ́nu kàn tẹ́lẹ̀ máa ń dùn gan - an bó ṣe ń ṣe iṣẹ́ tí wọ́n yàn fún un ní Bẹ́tẹ́lì . 
 Ohun tó sọ ni pé : “ O ní láti wá ọ̀nà tó dára jù lọ láti sin Jèhófà kó o sì máa bá a lọ bẹ́ẹ̀ . ” 
 Wọ́n Ń Sin Ọlọ́run Tọkàntọkàn Bó Tiẹ̀ Jẹ́ Pé Wọ́n Ti Di Àgbàlagbà 
 12 , 13 . 
 Báwo ni Básíláì ṣe fi hàn pé òun jẹ́ olùfọkànsin Ọlọ́run láìfi àgbàlagbà tó jẹ́ pè ? 
 Kì í rọrùn rárá láti gbà pé ara ẹni ti ń dara àgbà . 
 Síbẹ̀ , èèyàn ṣì lè fi hàn pé òun jẹ́ olùfọkànsin Ọlọ́run láìfi ọjọ́ ogbó pè . 
 Básíláì ará Gílíádì jẹ́ àpẹẹrẹ àtàtà fún wa nípa èyí . 
 Nígbà tó wà lẹ́nì ọgọ́rin ọdún , ó ṣe Dáfídì àtàwọn ọmọ ogun rẹ̀ lálejò gan - an , ó fún wọn ní oúnjẹ àti ilé tí wọn máa gbé lákòókò tí Ábúsálómù dìtẹ̀ mọ́ bàbá rẹ̀ . 
 Nígbà tí Dáfídì sì ń padà lọ sí Jerúsálẹ́mù , Básíláì sin òun àtàwọn ẹmẹ̀wà rẹ̀ dé Odò Jọ́dánì . 
 Dáfídì sọ pé òun fẹ́ kí Básíláì jẹ́ ọ̀kan lára àwọn tí yóò máa gbé àgbàlá ọba . 
 Kí ni Básíláì wá sọ ? 
 Ó ní : “ Ẹni ọgọ́rin ọdún ni mí lónìí . . . . 
 Ìránṣẹ́ rẹ ha lè máa tọ́ ohun tí mo ń jẹ àti ohun tí mo ń mu wò , tàbí mo ha tún lè fetí sílẹ̀ mọ́ rárá sí ohùn àwọn akọrin tí ó jẹ́ ọkùnrin àti obìnrin ? . . . 
 Ìránṣẹ́ rẹ Kímúhámù rèé . 
 Jẹ́ kí ó bá olúwa mi ọba sọdá ; kí o sì ṣe ohun tí ó bá dára ní ojú rẹ fún un . ” — 2 Sámúẹ́lì 17 : 27 - 29 ; 19 : 31 - 40 . 
 Bó tilẹ̀ jẹ́ pé Básíláì ti di arúgbó , síbẹ̀ ó ṣe gbogbo ohun tó lè ṣe láti ṣètìlẹ́yìn fún ọba tí Jèhófà yàn . 
 Bó tilẹ̀ jẹ́ pé ó mọ̀ pé oúnjẹ ò dùn lẹ́nu òun bíi ti tẹ́lẹ̀ mọ́ àti pé òun ò gbọ́rọ̀ dáadáa mọ́ , kò tìtorí bẹ́ẹ̀ máa banú jẹ́ . 
 Kàkà bẹ́ẹ̀ , bó ṣe fi àìmọtara ẹni nìkan sọ pé kí Kímúhámù gbádùn àǹfààní tí ọba sọ yẹn , jẹ́ ká mọ irú ẹni tí Básíláì jẹ́ . 
 Bíi ti Básíláì , ọ̀pọ̀ àwọn arúgbó lóde òní ló ní ẹ̀mí àìmọtara ẹni nìkan àti ẹ̀mí ọ̀làwọ́ . 
 Wọ́n ń ṣe gbogbo ohun tí wọ́n lè ṣe láti ti ìjọsìn tòótọ́ lẹ́yìn , níwọ̀n bí wọ́n ti mọ̀ pé “ irú àwọn ẹbọ bẹ́ẹ̀ ni inú Ọlọ́run dùn sí jọjọ . ” 
 Ẹ ò rí i pé ìbùkún ńlá ló jẹ́ pé a ní irú àwọn olóòótọ́ èèyàn wọ̀nyí láàárín wa ! — Hébérù 13 : 16 . 
 Báwo ni jíjẹ́ tí Dáfídì jẹ́ arúgbó ṣe jẹ́ kí ọ̀rọ̀ inú Sáàmù 37 : 23 - 25 túbọ̀ wọni lọ́kàn gan - an ? 
 Bó tilẹ̀ jẹ́ pé ńṣe ni ipò tí Dáfídì ń bá ara rẹ̀ ń yí padà bọ́dún ti ń gorí ọdún , síbẹ̀ ó dá a lójú gbangba pé Jèhófà kò dáwọ́ dúró láti máa bójú tó àwọn ìránṣẹ́ rẹ̀ . 
 Nígbà tí Dáfídì ti ń sún mọ́ òpin ìgbésí ayé rẹ̀ , ó kọ orin tá a wá mọ̀ sí Sáàmù kẹtàdínlógójì lónìí . 
 Fojú inú wo bí Dáfídì ṣe ń ronú padà sẹ́yìn pẹ̀lú háàpù lọ́wọ́ rẹ̀ tó sì ń kọ orín pé : “ Nípasẹ̀ Jèhófà ni a pèsè àwọn ìṣísẹ̀ abarapá ọkùnrin sílẹ̀ , ọ̀nà rẹ̀ sì ni Òun ní inú dídùn sí . 
 Bí ó tilẹ̀ ṣubú , a kì yóò fi í sọ̀kò sísàlẹ̀ , nítorí pé Jèhófà ń ti ọwọ́ rẹ̀ lẹ́yìn . 
 Èmi ti jẹ́ ọ̀dọ́ rí , mo sì ti darúgbó , síbẹ̀síbẹ̀ , èmi kò tíì rí i kí a fi olódodo sílẹ̀ pátápátá , tàbí kí ọmọ rẹ̀ máa wá oúnjẹ kiri . ” 
 Jèhófà rí i pé ó dára láti fi bí Dáfídì ṣe dàgbà tó hàn nínú sáàmù tó mí sí yìí . 
 Ẹ ò rí i pé ìyẹn jẹ́ kí ohun tí Dáfídì sọ yìí túbọ̀ wọni lọ́kàn gan - an ! 
 Báwo ni àpọ́sítélì Jòhánù ṣe fi àpẹẹrẹ tó dára lélẹ̀ nínú jíjẹ́ olóòótọ́ sí Ọlọ́run láìfi ipò rẹ̀ tó yí padà àti ọjọ́ ogbó pè ? 
 Àpọ́sítélì Jòhánù tún jẹ́ àpẹẹrẹ àtàtà nípa jíjẹ́ olóòótọ́ láìfi ipò rẹ̀ tó yí padà àti ọjọ́ ogbó pè . 
 Lẹ́yìn tí Jòhánù ti sin Ọlọ́run fún ohun tó fẹ́rẹ̀ẹ́ tó àádọ́rin ọdún , wọ́n mú un nígbèkùn lọ sí erékùṣù Pátímọ́sì “ nítorí sísọ̀rọ̀ nípa Ọlọ́run àti jíjẹ́rìí Jésù . ” 
 Síbẹ̀ , iṣẹ́ rẹ̀ kò tíì parí . 
 Kódà , ìgbà tí Jòhánù ti di arúgbó tó sì kù díẹ̀ kó kú ló kọ gbogbo ìwé tó kọ nínú Bíbélì . 
 Ìgbà tó wà ní Pátímọ́sì ni wọ́n fi ìran ẹlẹ́rù - jẹ̀jẹ̀ tó wà nínú ìwé Ìṣípayá hàn án , ó sì fara balẹ̀ kọ gbogbo wọn sílẹ̀ . 
 Ọ̀pọ̀ ló gbà pé ìgbà tí Olú Ọba Róòmù tó ń jẹ́ Nerva wà lórí oyè ní wọ́n dá Jòhánù nídè kúrò nígbèkùn tó wà . 
 Lẹ́yìn náà , ní nǹkan bí ọdún 98 Sànmánì Kristẹni , nígbà tó ṣeé ṣe kí Jòhánù jẹ́ ẹni nǹkan bí àádọ́rùn - ún sí ọgọ́rùn - ún ọdún , ó kọ ìwé Ìhìn Rere àtàwọn ìwé mẹ́ta tí wọ́n fi orúkọ rẹ̀ pè . 
 Ìfaradà Tí Àkọsílẹ̀ Rẹ̀ Kò Lè Pa Rẹ́ 
 Báwo làwọn tí kò lè sọ̀rọ̀ dáadáa mọ́ ṣe lè fi hàn pé àwọn jẹ́ olùfọkànsin Jèhófà ? 
 Ọ̀pọ̀ ọ̀nà ni ìṣòro lè gbà yọjú , wọn sì máa ń le jura wọn lọ . 
 Bí àpẹẹrẹ , àwọn kan ti dẹni tí kò lè sọ̀rọ̀ dáadáa mọ́ . 
 Àmọ́ , inú wọn ṣì máa ń dùn bí wọ́n ṣe ń rántí ìfẹ́ tí Ọlọ́run ní sí wọn àti inú rere àìlẹ́tọ̀ọ́sí tó ń fi hàn sí wọn . 
 Bó tilẹ̀ jẹ́ pé ìwọ̀nba ọ̀rọ̀ ni wọ́n lè fẹnu wọn sọ , síbẹ̀ wọn ń sọ fún Jèhófà nínú ọkàn wọn lọ́hùn - ún pé : “ Mo mà nífẹ̀ẹ́ òfin rẹ o ! 
 Òun ni mo fi ń ṣe ìdàníyàn mi láti òwúrọ̀ ṣúlẹ̀ . ” 
 Jèhófà mọ àwọn tó “ ń ronú lórí orúkọ rẹ̀ , ” ó sì mọrírì bí irú àwọn ẹni bẹ́ẹ̀ ṣe yàtọ̀ pátápátá sí ẹgbàágbèje èèyàn tí kò bìkítà nípa àwọn ọ̀nà rẹ̀ . 
 Ó mà ń tuni nínú gan - an o , pé àwọn àṣàrò tá à ń ṣe nínú ọkàn wa ń múnú Jèhófà dùn ! — 1 Kíróníkà 28 : 9 ; Sáàmù 19 : 14 . 
 Kí làwọn tó ti jẹ́ ìránṣẹ́ Jèhófà látọjọ́ pípẹ́ ní tó jẹ́ ohun àrà ọ̀tọ̀ ? 
 Ohun pàtàkì mìíràn tí kò yẹ ká gbójú fò dá ni pé , àwọn tó ti ń fi ìṣòtítọ́ sin Jèhófà láti ọ̀pọ̀ ọdún ti ní ohun kan tó jẹ́ àrà ọ̀tọ̀ , kò sì sí ọ̀nà mìíràn téèyàn lè gbà ní irú nǹkan bẹ́ẹ̀ . 
 Nǹkan ọ̀hún ni ìfaradà tí àkọsílẹ̀ rẹ̀ kò lè pa rẹ́ . 
 Jésù sọ pé : “ Nípasẹ̀ ìfaradà níhà ọ̀dọ̀ yín ni ẹ ó fi jèrè ọkàn yín . ” 
 Ìfaradà ṣe pàtàkì gan - an kéèyàn tó lè jèrè ìyè àìnípẹ̀kun . 
 Kí ẹ̀yin tẹ́ ẹ “ ti ṣe ìfẹ́ Ọlọ́run , ” tí ọ̀nà tẹ́ ẹ gbà gbé ìgbésí ayé yín sì ti fi hàn pé ẹ jẹ́ adúróṣinṣin , máa retí àtirí “ ìmúṣẹ ìlérí náà ” gbà . — Hébérù 10 : 36 . 
 ( a ) Kí ni inú Jèhófà máa ń dùn láti rí látọ̀dọ̀ àwọn àgbàlagbà ? 
 ( b ) Kí la ó gbé yẹ̀ wò nínú àpilẹ̀kọ tó kàn ? 
 Jèhófà mọyì iṣẹ́ ìsìn rẹ tó ò ń ṣe tọkàntọkàn , ì báà jẹ́ púpọ̀ lo lè ṣe tàbí kékeré . 
 Ohun yòówù tó lè máa ṣẹlẹ̀ sí ‘ ẹni tá a jẹ́ ní òde ’ bí ara ṣe ń dara àgbà , ‘ ẹni tá a jẹ́ ní inú ’ lè máa dọ̀tun lójoojúmọ́ . 
 Kò sí àní - àní pé Jèhófà mọyì ohun tó o ti ṣe sẹ́yìn , ó sì tún hàn gbangba pé ó mọyì ohun tó ò ń ṣe lọ́wọ́lọ́wọ́ báyìí nítorí orúkọ rẹ̀ . 
 A ó ṣàyẹ̀wò bí irú ìṣòtítọ́ bẹ́ẹ̀ ti ṣàǹfààní tó nínú àpilẹ̀kọ tó kàn . 
 Báwo Lo Ṣe Máa Dáhùn ? 
 • Àpẹẹrẹ àtàtà wo ni Ánà fi lélẹ̀ fún àwọn àgbàlagbà tó jẹ Kristẹni lóde òní ? 
 • Kí nìdí tí kò fi pọn dandan pé ọjọ́ ogbó lè díni lọ́wọ́ ohun téèyàn lè ṣe ? 
 • Báwo làwọn àgbàlagbà ṣe lè máa bá a lọ láti fi hàn pé olùfọkànsin Ọlọ́run làwọn ? 
 • Ojú wo ni Jèhófà fi ń wo iṣẹ́ ìsìn táwọn àgbàlagbà ń ṣe ? 
 [ Àwòrán tó wà ní ojú ìwé 23 ] 
 Àwọn “ ìwé ” tí Dáníẹ́lì tó ti darúgbó kà ló jẹ́ kó fòye mọ̀ bí iye ọdún tí àwọn èèyàn ilẹ̀ Júdà fi máa wà nígbèkùn yóò ṣe gùn tó 
 [ Àwọn àwòrán tó wà ní ojú ìwé 25 ] 
 Ọ̀pọ̀ àwọn àgbàlagbà ló jẹ́ àpẹẹrẹ rere nínú bí wọ́n ṣe ń lọ sípàdé déédéé , tí wọn ń fìtara wàásù , tó sì máa ń wù wọ́n láti kẹ́kọ̀ọ́ 
 Ìbùkún Làwọn Àgbàlagbà Jẹ́ Fáwọn Ọ̀dọ́ 
 “ Àní títí di ọjọ́ ogbó àti orí ewú , Ọlọ́run , má fi mí sílẹ̀ , títí èmi yóò fi lè sọ nípa apá rẹ fún ìran náà , fún gbogbo àwọn tí ń bọ̀ , nípa agbára ńlá rẹ . ” — SÁÀMÙ 71 : 18 . 
 1 , 2 . 
 Ohun wo ló yẹ káwọn àgbàlagbà tó jẹ́ ìránṣẹ́ Ọlọ́run mọ̀ , kí la sì fẹ́ gbé yẹ̀ wò báyìí ? 
 ALÀGBÀ kan ní Ìwọ̀ Oòrùn Áfíríkà lọ sọ́dọ̀ arákùnrin àgbàlagbà kan tó jẹ́ ẹni àmì òróró , ó sì kí i pé , “ Ẹ ń lẹ́ o bàbá , ṣé àjíǹde ara ń jẹ́ ? ” 
 Arákùnrin náà fèsì pé , “ Bẹ́ẹ̀ ni , mo lè sáré , mo lè tọ , mo sì lè fò sókè , ” ó tiẹ̀ gbìyànjú láti fara ṣàpèjúwe ohun tó ń sọ yẹn . 
 Ó wá fi kún un pé , “ Àmọ́ , mi o lè fò bí ẹyẹ . ” 
 Ohun tó ń sọ yé alàgbà tó ń bá sọ̀rọ̀ . 
 Ohun tó ń sọ ni pé , ‘ Tayọ̀tayọ̀ ni mo fi ń ṣe àwọn ohun tí mo lè ṣe , àmọ́ , mi ò lè ṣe ohun tágbára mi ò gbé . ’ 
 Alàgbà tó lọ sọ́dọ̀ bàbá náà ti lé lẹ́ni ọgọ́rin ọdún báyìí , inú rẹ̀ sì máa ń dùn nígbà tó bá ń rántí bí arákùnrin yẹn ṣe máa ń pani lẹ́rìn - ín tó sì tún jẹ́ adúróṣinṣin . 
 Tí àgbàlagbà kan bá hùwà lọ́nà tó fi hàn pé ó ń tẹ̀ lé ìtọ́sọ́nà Ọlọ́run , ìyẹn lè nípa tó lágbára lórí àwọn mìíràn . 
 Àmọ́ ṣá o , pé ẹnì kan dàgbà lọ́jọ́ orí kò túmọ̀ sí pé ẹni náà á ṣàdédé ní ọgbọ́n àti irú àwọn ànímọ́ tí Kristi ní . 
 Bíbélì sọ pé : “ Orí ewú jẹ́ adé ẹwà nígbà tí a bá rí i ní ọ̀nà òdodo . ” 
 Tó o bá ti dàgbà lọ́jọ́ orí , ǹjẹ́ o mọ̀ pé àwọn ọ̀rọ̀ tó ò ń sọ àtàwọn ìṣe rẹ lè nípa tó dára lórí àwọn ẹlòmíràn ? 
 Wo àwọn àpẹẹrẹ bíi mélòó kan nínú Bíbélì tó jẹ́ ká rí i báwọn àgbàlagbà ṣe jẹ́ ojúlówó ìbùkún fáwọn ọ̀dọ́ . 
 Ìgbàgbọ́ Nóà Ṣàǹfààní Gan - An 
 Báwo ni ìṣòtítọ́ Nóà ṣe nípa lórí gbogbo àwọn tó wà láàyè nísinsìnyí ? 
 Ìgbàgbọ́ àti ìdúróṣinṣin Nóà ṣàǹfààní gan - an , kódà ó ṣì ń ṣàǹfààní dòní olónìí . 
 Nóà ti ń sún mọ́ ẹni ẹgbẹ̀ta ọdún nígbà tó kan ọkọ̀ áàkì , tó kó àwọn ẹranko sínú rẹ̀ , tó sì wàásù fáwọn èèyàn . 
 Nítorí pé Nóà bẹ̀rù Ọlọ́run , òun àti ìdílé rẹ̀ la Ìkún - omi já , ó si di baba ńlá fún gbogbo èèyàn tó wà lórí ilẹ̀ ayé lónìí . 
 Lóòótọ́ , àkókò tí ẹ̀mí àwọn èèyàn máa ń gùn gan - an ni Nóà gbé láyé . 
 Síbẹ̀ , ó jẹ olóòótọ́ sí Ọlọ́run títí dìgbà tó darúgbó kùjọ́kùjọ́ , ìyẹn sì yọrí sáwọn ìbùkún àrà ọ̀tọ̀ kan . 
 Lọ́nà wo ? 
 Ọ̀nà wo ni ìdúróṣinṣin Nóà gbà ń ṣe àwọn ìránṣẹ́ Ọlọ́run láǹfààní lónìí ? 
 Nóà ti fẹ́rẹ̀ẹ́ tó ẹni ẹgbẹ̀rin ọdún nígbà tí Nímírọ́dù bẹ̀rẹ̀ sí í kọ Ilé Gogoro Bábélì . 
 Ohun tí Nímírọ́dù ń ṣe yìí sì ta ko àṣẹ tí Jèhófà pa pé káwọn èèyàn “ kún ilẹ̀ ayé . ” 
 Àmọ́ Nóà ò lọ́wọ́ sí ọ̀tẹ̀ Nímírọ́dù . 
 Nípa báyìí , ó ṣeé ṣe kí èdè tirẹ̀ má yí padà nígbà tí Ọlọ́run da èdè àwọn ọlọ̀tẹ̀ èèyàn yẹn rú . 
 Ó yẹ kí gbogbo àwa ìránṣẹ́ Ọlọ́run , yálà a jẹ́ ọmọdé tàbí àgbàlagbà , fara wé ìgbàgbọ́ Nóà àti ìdúróṣinṣin rẹ̀ . 
 Kì í ṣe ìgbà tó di arúgbó nìkan ló fi àwọn ànímọ́ yìí hàn , ó ṣe bẹ́ẹ̀ jálẹ̀ gbogbo ìgbésí ayé rẹ̀ . — Hébérù 11 : 7 . 
 Ipa Tí Ábúráhámù Ní Lórí Ìdílé Rẹ̀ 
 5 , 6 . ( a ) Kí ni Jèhófà sọ pé kí Ábúráhámù ṣe nígbà tó wà lẹ́ni ọdún márùndínlọ́gọ́rin ? 
 ( b ) Kí ni Ábúráhámù ṣe nígbà tí Ọlọ́run pa àṣẹ yìí fún un ? 
 Ipa tí àwọn àgbàlagbà lè ní lórí ìgbàgbọ́ àwọn tó wà nínú ìdílé wọn la rí nínú ìgbésí ayé àwọn baba ńlá tó gbé ayé lẹ́yìn Nóà . 
 Ábúráhámù ti tó ẹni nǹkan bí ọdún márùndínlọ́gọ́rin nígbà tí Ọlọ́run sọ fún un pé : “ Bá ọ̀nà rẹ lọ kúrò ní ilẹ̀ rẹ àti kúrò lọ́dọ̀ àwọn ìbátan rẹ àti kúrò ní ilé baba rẹ sí ilẹ̀ tí èmi yóò fi hàn ọ́ ; èmi yóò sì mú orílẹ̀ - èdè ńlá jáde lára rẹ , èmi yóò sì bù kún ọ . ” — Jẹ́nẹ́sísì 12 : 1 , 2 . 
 Ìwọ fojú inú wò ó ná , ká ní wọ́n sọ fún ọ pé kó o fi ilé rẹ sílẹ̀ , kó o fáwọn ọ̀rẹ́ rẹ sílẹ̀ , kó o kúrò nílùú tí wọ́n ti bí ọ , kó o fi gbogbo àwọn mọ̀lẹ́bí rẹ̀ sílẹ̀ , kó o wá forí lé orílẹ̀ - èdè tí o kò mọ̀ . 
 Ohun tí Ọlọ́run ní kí Ábúráhámù ṣe gẹ́lẹ́ nìyẹn . 
 Ó sì “ lọ gan - an gẹ́gẹ́ bí Jèhófà ti sọ fún un , ” bó ṣe dẹni tó ń gbénú àgọ́ ní gbogbo ìyókù ìgbésí ayé rẹ̀ nìyẹn , tó sì ń ṣí kiri gẹ́gẹ́ bí àjèjì nílẹ̀ Kénáánì . 
 Bó tilẹ̀ jẹ́ pé Jèhófà ti sọ pé Ábúráhámù yóò di “ orílẹ̀ - èdè ńlá , ” síbẹ̀ ó ti kú tipẹ́ kó tó di pé àwọn àtọmọdọ́mọ rẹ̀ di púpọ̀ . 
 Sárà , ìyàwó rẹ̀ ò bí ju ọmọ kan ṣoṣo fún un , ìyẹn Ísákì , ẹ̀yìn ìgbà tí Ábúráhámù sì ti ṣe àtìpó ní ilẹ̀ ìlérí fún ọdún márùndínlọ́gbọ̀n ni ìyàwó rẹ̀ ṣẹ̀ṣẹ̀ bí ọmọ náà . 
 Síbẹ̀ , Ábúráhámù ò jẹ́ kí irú ìgbésí ayé yẹn sú òun kó sì padà síbi tó ti wá . 
 Ẹ ò rí i pé àpẹẹrẹ ìgbàgbọ́ tó lágbára gan - an àti ìfaradà nìyẹn jẹ́ fún wa ! 
 Ipa wo ni ìfaradà Ábúráhámù ní lórí Ísákì ọmọ rẹ̀ , kí sì nìyẹn yọrí sí fún ìràn èèyàn ? 
 Ìfaradà Ábúráhámù yìí ní ipa tó lágbára gan - an lórí Ísákì ọmọ rẹ̀ . 
 Ísákì fi gbogbo ìgbésí ayé rẹ̀ , ìyẹn ọgọ́sàn - án ọdún , jẹ́ àtìpó nílẹ̀ Kénáánì . 
 Ìgbàgbọ́ tí Ísákì ní nínú ìlérí Ọlọ́run ló jẹ́ kó ní ìfaradà , àwọn òbí rẹ̀ tó jẹ́ àgbàlagbà ló sì gbin ìgbàgbọ́ yìí sí i lọ́kàn . 
 Ọ̀rọ̀ tí Jèhófà fúnra rẹ̀ wá sọ nígbà tó yá tún jẹ́ kí ìgbàgbọ́ yìí túbọ̀ jinlẹ̀ sí i lọ́kàn rẹ̀ . 
 Ìdúróṣinṣin Ísákì kó ipa pàtàkì gan - an nínú ìmúṣẹ ìlérí Jèhófà , pé “ irú ọmọ ” kan tí a ó tipasẹ̀ rẹ̀ bù kún gbogbo ayé yóò wá látinú ìdílé Ábúráhámù . 
 Ọgọ́rọ̀ọ̀rún ọdún lẹ́yìn ìgbà yẹn , Jésù Kristi , tó jẹ́ olórí “ irú - ọmọ ” náà ṣí ọ̀nà sílẹ̀ kí gbogbo àwọn tó fi hàn pé àwọn nígbàgbọ́ nínú rẹ̀ lè padà bá Ọlọ́run rẹ́ kí wọ́n sì ní ìyè àìnípẹ̀kun . — Gálátíà 3 : 16 ; Jòhánù 3 : 16 . 
 Báwo ni Jékọ́bù ṣe fi hàn pé ìgbàgbọ́ òun lágbára , kí sì ni àbájáde rẹ̀ ? 
 Ísákì náà ran Jékọ́bù ọmọ rẹ̀ lọ́wọ́ láti nígbàgbọ́ tó lágbára , èyí tó jẹ́ kí Jékọ́bù lè jẹ́ olóòótọ́ títí dọjọ́ ogbó rẹ̀ . 
 Ẹni ọdún mẹ́tàdínlọ́gọ́rùn - ún ni Jékọ́bù nígbà tó bá áńgẹ́lì kan jà ní gbogbo òru kó bàa lè rí ìbùkún gbà . 
 Kó tó di pé Jékọ́bù kú lẹ́ni ọdún mẹ́tàdínláàádọ́jọ [ 147 ] , ó sapá láti súre fún àwọn ọmọ rẹ̀ méjèèjìlá lẹ́nì kọ̀ọ̀kan , bó tilẹ̀ jẹ́ pé kò rọrùn fún un . 
 Àwọn ọ̀rọ̀ àsọtẹ́lẹ̀ tó sọ , èyí tó wà nínú Jẹ́nẹ́sísì 49 : 1 - 28 sì rí bẹ́ẹ̀ gẹ́ẹ́ , kódà wọ́n ṣì ń nímùúṣẹ di bá a ti ń sọ̀rọ̀ yìí . 
 Kí la lè sọ nípa bí àwọn àgbàlagbà tí wọ́n jẹ́ ẹni tẹ̀mí ṣe máa ń nípa lórí ìdílé wọn ? 
 Láìsí àní - àní , àwọn arúgbó tó jẹ́ olóòótọ́ ìránṣẹ́ Ọlọ́run lè ní ipa tó dára gan - an lórí àwọn tó wà nínú ìdílé wọn . 
 Ìtọ́ni inú Ìwé Mímọ́ , pa pọ̀ pẹ̀lú ìmọ̀ràn ọlọgbọ́n àti àpẹẹrẹ ẹni kàn tó ní ìfaradà lè ran ọ̀dọ́ kan lọ́wọ́ gan - an láti jẹ́ ẹni tí ìgbàgbọ́ rẹ̀ lágbára bó ti ń dàgbà . 
 Àwọn àgbàlagbà ò gbọ́dọ̀ fojú kéré ipa rere tí wọ́n lè ní lórí ìdílé wọn . 
 Àwọn Àgbàlagbà Lè Nípa Lórí Àwọn Tí Wọ́n Jọ Ń Jọ́sìn 
 Kí ni Jósẹ́fù ‘ pa láṣẹ nípa àwọn egungun rẹ̀ , ’ ipa wo nìyẹn sì ní lórí àwọn ọmọ Ísírẹ́lì ? 
 Àwọn àgbàlagbà tún lè ní ipa rere lórí àwọn tí wọ́n jọ jẹ́ onígbàgbọ́ . 
 Nígbà tí Jósẹ́fù ọmọ Jékọ́bù ti di arúgbó , ó ṣe ohun kan wẹ́rẹ́ tó fi hàn pé ó nígbàgbọ́ , ìyẹn sì nípa tó lágbára lórí ọ̀kẹ́ àìmọye àwọn olùjọsìn tòótọ́ tó gbé ayé lẹ́yìn rẹ̀ . 
 Ẹni àádọ́fà ọdún ni nígbà tó “ pa àṣẹ nípa àwọn egungun rẹ̀ , ” pé nígbà táwọn ọmọ Ísírẹ́lì bá máa kúrò nílẹ̀ Íjíbítì níkẹyìn , kí wọ́n kó egungun òun dání lọ . 
 Àṣẹ tó pa yẹn túbọ̀ fi àwọn ọmọ Ísírẹ́lì lọ́kàn balẹ̀ ní gbogbo ọ̀pọ̀ ọdún tí wọ́n fi jẹ́ ẹrú lẹ́yìn ikú Jósẹ́fù , wọ́n mọ̀ dájú pé ìdáǹdè àwọn ń bọ̀ . 
 Ipa wo ló ṣeé ṣe kí Mósè tó jẹ́ arúgbó ní lórí Jóṣúà ? 
 Ọ̀kan lára àwọn tó rí ìṣírí gbà látinú ọ̀rọ̀ ìgbàgbọ́ tí Jósẹ́fù sọ yẹn ni Mósè . 
 Nígbà tí Mósè wà lẹ́ni ọgọ́rin ọdún , ó láǹfààní láti kó egungun Jósẹ́fù kúrò ní ilẹ̀ Íjíbítì . 
 Àkókò yẹn ló mọ Jóṣúà tó kéré sí i lọ́jọ́ orí . 
 Ogójì ọdún gbáko lẹ́yìn ìyẹn ni Jóṣúà fi jẹ́ ìránṣẹ́ fún Mósè . 
 Ó tẹ̀ lé Mósè dé Òkè Sínáì , ó sì dúró de Mósè títí tó fi sọ kalẹ́ láti orí òkè tó ti lọ gba àwọn wàláà Gbólóhùn Ẹ̀rí . 
 Ẹ ò rí i pé ìmọ̀ràn àti ọgbọ́n tí Mósè tó jẹ́ arúgbó tó sì tún nírìírí gan - an ti ní láti fún Jóṣúà á ga lọ́lá ! 
 Báwo ni Jóṣúà ṣe jẹ́ àpẹẹrẹ tó dára fún orílẹ̀ - èdè Ísírẹ́lì ní gbogbo ọjọ́ ayé rẹ̀ ? 
 Jóṣúà náà tún jẹ́ ìṣírí fún orílẹ̀ - èdè Ísírẹ́lì ní gbogbo ìgbà tó fi wà láàyè . 
 Ìwé Àwọn Onídàájọ́ 2 : 7 sọ fún wa pé : “ Àwọn ènìyàn náà sì ń bá a lọ láti sin Jèhófà ní gbogbo ọjọ́ Jóṣúà àti ní gbogbo ọjọ́ àwọn àgbà ọkùnrin tí ọjọ́ wọ́n gùn ré kọjá ti Jóṣúà , tí wọ́n sì ti rí gbogbo iṣẹ́ ńlá Jèhófà tí ó ṣe fún Ísírẹ́lì . ” 
 Àmọ́ , lẹ́yìn tí Jóṣúà àtàwọn àgbà ọkùnrin yòókù kú tán , odindi ọ̀ọ́dúnrún ọdún gbáko làwọn ọmọ Ísírẹ́lì fi wà láìmọ èyí tí wọ́n máa yàn nínú ìjọsìn tòótọ́ àti ìjọsìn èké , títí fi di ìgbà ayé wòlíì Sámúẹ́lì . 
 Sámúẹ́lì “ Ṣiṣẹ́ Òdodo Yọrí ” 
 Kí ni Sámúẹ́lì ṣe láti ‘ ṣe iṣẹ́ òdodo yọrí ’ ? 
 Bíbélì ò sọ bí Sámúẹ́lì ṣe dàgbà tó nígbà tó kú , àmọ́ àwọn ìtàn ohun tó ṣẹlẹ̀ láàárín ọdún méjìlélọ́gọ́rùn - ún [ 102 ] ló wà nínú ìwé Sámúẹ́lì Kìíní , èyí tó pọ̀ jù lọ lára wọn ló sì ṣojú Sámúẹ́lì . 
 Ohun tá a kà nínú Hébérù 11 : 32 , 33 ni pé , àwọn onídàájọ́ àtàwọn wòlíì tó jẹ́ adúróṣinṣin “ ṣiṣẹ́ òdodo yọrí . ” 
 Dájúdájú , Sámúẹ́lì ní ipa tó dára lórí àwọn kan nígbà ayé rẹ̀ , tó mú káwọn èèyàn náà yẹra fún ìwà àìtọ́ . 
 Báwo ló ṣe ṣe é ? 
 Ó jẹ́ olóòótọ́ sí Jèhófà ní gbogbo ìgbésí ayé rẹ̀ . 
 Kò bẹ̀rù láti fún àwọn èèyàn nímọ̀ràn tó lágbára , kódà ó fún ọba pàápàá . 
 Yàtọ̀ síyẹn , lẹ́yìn tí Sámúẹ́lì ti ‘ darúgbó tó sì ti hewú , ’ ó fi àpẹẹrẹ tó dáa lélẹ̀ nípa bó ṣe máa ń gbàdúrà fáwọn ẹlòmíràn . 
 Ó sọ pé ó jẹ́ ohun tí “ kò ṣeé ronú kàn . . . láti ṣẹ̀ sí Jèhófà nípa ṣíṣíwọ́ láti gbàdúrà ” fáwọn ọmọ Ísírẹ́lì bíi tirẹ̀ . — 1 Sámúẹ́lì 12 : 2 , 23 . 
 14 , 15 . 
 Báwo làwọn àgbàlagbà òde òní ṣe lè fara wé Sámúẹ́lì nínú ọ̀ràn àdúrà gbígbà ? 
 Gbogbo èyí jẹ́ ká rí ọ̀nà pàtàkì kan táwọn àgbàlagbà lè gbà ní ipa tó dára lórí àwọn tí wọ́n jọ jẹ́ ìránṣẹ́ Jèhófà . 
 Bó tilẹ̀ jẹ́ pé àìlera tàbí àwọn ipò mìíràn lè fa ìṣòro fáwọn tó ti dàgbà lọ́jọ́ orí , síbẹ̀ wọ́n lè gbàdúrà fáwọn mìíràn . 
 Ẹ̀yin àgbàlagbà , ǹjẹ́ ẹ mọ bí àwọn àdúrà yín ṣe ṣàǹfààní fún ìjọ tó ? 
 Nítorí ìgbàgbọ́ tẹ́ ẹ ní nínú ẹ̀jẹ̀ Jésù tó ta sílẹ̀ , ẹ wà ní ipò ìtẹ́wọ́gbà lọ́dọ̀ Jèhófà , ìfaradà yín sì ti mú kẹ́ ẹ ní ‘ ojúlówó ’ ìgbàgbọ́ “ tí a ti dán wò . ” 
 Ẹ má ṣe gbàgbé láé pé : “ Ìrawọ́ ẹ̀bẹ̀ olódodo , nígbà tí ó bá wà lẹ́nu iṣẹ́ , ní ipá púpọ̀ . ” — Jákọ́bù 5 : 16 . 
 A nílò àwọn àdúrà tí ẹ̀ ń gbà láti ṣètìlẹ́yìn fún iṣẹ́ Ìjọba Jèhófà . 
 Àwọn kan lára àwọn arákùnrin wa wà lọ́gbà ẹ̀wọ̀n nítorí pé wọn ò dá sí ọ̀ràn ìṣèlú tàbí ogun . 
 Àjálù ti bá àwọn kan , àwọn kan sì wà níbi táwọn ogun ńlá tàbí ogun abẹ́lé ti ń jà . 
 Bẹ́ẹ̀ làwọn kan tún wà nínú ìjọ tiwa gan - an tí wọ́n ń kojú ìdẹwò tàbí àtakò . 
 Àwọn tó ń bójú tó iṣẹ́ ìwàásù àtàwọn ìjọ kárí ayé tún nílò àdúrà tẹ́ ẹ̀ ń gbà fún wọn nígbà gbogbo . 
 Ì bá mà dára o , ká ní o lè máa dárúkọ àwọn tẹ́ ẹ jọ jẹ́ onígbàgbọ́ nígbà tó o bá ń gbàdúrà , bí Epafírásì ti ṣe ! — Kólósè 4 : 12 . 
 Bí Àwọn Àgbàlagbà Ṣe Lè Kọ́ Ìran Tó Ń Bọ̀ 
 16 , 17 . 
 Àsọtẹ́lẹ̀ wo ló wà nínú Sáàmù 71 : 18 , ọ̀nà wo lèyí sì ti gbà nímùúṣẹ ? 
 Àwọn tó jẹ́ olóòótọ́ lára àwọn “ agbo kékeré , ” ìyẹn àwọn tí Ọlọ́run pè sí ọ̀run , ti pèsè ìdálẹ́kọ̀ọ́ tó ṣe pàtàkì gan - an fáwọn tó ń bá wọn kẹ́gbẹ́ , ìyẹn àwọn “ àgùntàn mìíràn ” tí wọ́n nírètí àtigbé lórí ilẹ̀ ayé títí láé . 
 Àsọtẹ́lẹ̀ èyí wà nínú Sáàmù 71 : 18 , tó kà pé : “ Àní títí di ọjọ́ ogbó àti orí ewú , Ọlọ́run , má fi mí sílẹ̀ , títí èmi yóò fi lè sọ nípa apá rẹ fún ìran náà , fún gbogbo àwọn tí ń bọ̀ , nípa agbára ńlá rẹ . ” 
 Ó wu àwọn tí Ọlọ́run fẹ̀mí yàn láti túbọ̀ dá àwọn àgùntàn mìíràn tó jẹ́ alábàákẹ́gbẹ́ wọn lẹ́kọ̀ọ́ kí wọ́n lè bójú tó ọ̀pọ̀ nǹkan , kó tó di pé àwọn ẹni àmì òróró wọ̀nyí fi wọ́n sílẹ̀ lọ sọ́run láti dẹni tí Ọlọ́run ṣe lógo pẹ̀lú Jésù Kristi . 
 Ìlànà tí Sáàmù 71 : 18 sọ nípa dídá “ àwọn tí ń bọ̀ ” lẹ́kọ̀ọ́ la tún lè lò fún àwọn àgùntàn mìíràn tí wọ́n ti gba ìdálẹ́kọ̀ọ́ látọ̀dọ̀ àwọn tí Ọlọ́run fẹ̀mí yàn . 
 Jèhófà ti fún àwọn tó dàgbà láǹfààní láti jẹ́rìí nípa òun fáwọn tó ṣẹ̀ṣẹ̀ ń wá sínú ìjọsìn tòótọ́ báyìí . 
 Àwọn àgùntàn mìíràn gbà pé Ọlọ́run bù kún àwọn nítorí àwọn ohun tí wọ́n ti rí kọ́ lọ́dọ̀ àwọn ẹni àmì òróró . 
 Èyí sì tún ń mú káwọn àgùntàn mìíràn máa fi ẹ̀kọ́ inú Ìwé Mímọ́ kọ́ àwọn mìíràn tó fẹ́ sin Jèhófà . — Ìṣípayá 7 : 9 , 10 . 
 18 , 19 . ( a ) Àwọn ohun ṣíṣeyebíye wo ni ọ̀pọ̀ àgbàlagbà tó jẹ́ ìránṣẹ́ Jèhófà lè sọ fún wa ? 
 ( b ) Kí ló yẹ kó dá àwọn àgbàlagbà tó jẹ́ Kristẹni lójú ? 
 Àwọn àgbàlagbà tó jẹ́ ìránṣẹ́ Jèhófà , yálà àwọn ẹni àmì òróró tàbí àwọn àgùntàn mìíràn , mọ àwọn ohun pàtàkì tó ti ṣẹlẹ̀ sẹ́yìn . 
 Àwọn díẹ̀ ṣì wà láàyè lára àwọn tó rí “ Photo - Drama of Creation ” [ Àwòkẹ́kọ̀ọ́ Onífọ́tò Nípa Ìṣẹ̀dá ] nígbà tí wọ́n kọ́kọ́ fi hàn . 
 Àwọn kan ṣì wà tí wọ́n mọ àwọn arákùnrin tó ń mú ipò iwájú , ìyẹn àwọn tí wọ́n fi sẹ́wọ̀n lọ́dún 1918 . 
 Àwọn kan kópa nínú àwọn ìwàásù tí wọ́n máa ń gbé jáde ní iléeṣẹ́ rédíò Watchtower , ìyẹn WBBR . 
 Ọ̀pọ̀ lè sọ nípa àkókò táwa Ẹlẹ́rìí Jèhófà ń gbé ọ̀ràn nípa òmìnira ẹ̀sìn lọ sílé ẹjọ́ láwọn kóòtù gíga jù lọ . 
 Kódà àwọn kan ò fi ìjọsìn tòótọ́ sílẹ̀ nígbà tí wọ́n wà lábẹ́ ìjọba bóofẹ́ bóokọ̀ . 
 Dájúdájú , àwọn àgbàlagbà lè sọ nípa bá a ṣe túbọ̀ ń lóye òtítọ́ sí i bí Ọlọ́run ṣe ń ṣí i payá ní ṣísẹ̀ - n - tẹ̀lé . 
 Bíbélì gbà wá níyànjú pé ká jàǹfààní látinú ọ̀pọ̀ ìrírí táwọn àgbàlagbà ní yìí . — Diutarónómì 32 : 7 . 
 Bíbélì rọ àwọn Kristẹni tó jẹ́ àgbàlagbà pé kí wọ́n jẹ́ àpẹẹrẹ rere fáwọn ọ̀dọ́ . 
 Ó ṣeé ṣe kó o má tíì mọ ipa tí ìfaradà rẹ , àdúrà rẹ , àti ìmọ̀ràn rẹ ń ní lórí àwọn mìíràn báyìí . 
 Kò dájú pé Nóà , Ábúráhámù , Jósẹ́fù , Mósè , àtàwọn yòókù mọ ipa tí ìṣòtítọ́ wọn ní lórí àwọn ìran tó dé lẹ́yìn wọn . 
 Síbẹ̀ , àpẹẹrẹ ìgbàgbọ́ àti ìṣòtítọ́ wọn ní ipa tó lágbára gan - an , bẹ́ẹ̀ ni àpẹẹrẹ tirẹ̀ náà yóò ṣe àwọn ọ̀dọ̀ láǹfààní . 
 Àwọn ìbùkún wo ló ń dúró de àwọn tí kò bá jẹ́ kí ìrètí wọn yingin rárá ? 
 Yálà o la “ ìpọ́njú ńlá ” já tàbí o padà wà láàyè nípasẹ̀ àjíǹde , o ò rí i pé ìdùnnú ńlá ló máa jẹ́ láti gbádùn “ ìyè tòótọ́ ” ! 
 Fojú inú wo bí nǹkan ṣe máa rí lákòókò Ẹgbẹ̀rún Ọdún Ìṣàkóso Kristi , nígbà tí Jèhófà yóò mú kí àwọn arúgbó padà di ọ̀dọ́ . 
 Dípò kí ara wa máa di hẹ́gẹhẹ̀gẹ , bá a bá ṣe ń jí lójoojúmọ́ la ó máa rí i pé ara wa ń le sí i . 
 Agbára wa á máa pọ̀ sí i , ojú wa á ríran kedere , a ó máa gbọ́rọ̀ dáadáa , a ó sì máa lẹ́wà sí i ! 
 Àwọn tí Ọlọ́run bù kún láti gbé nínú ayé tuntun rẹ̀ kò ní darúgbó , bó tilẹ̀ jẹ́ pé wọ́n máa wà láàyè títí láé . 
 Nítorí náà , kí gbogbo wa má ṣe jẹ́ kí ìrètí wa yingin rárá , ká sì máa bá a lọ ní fífi gbogbo ọkàn wa sin Jèhófà . 
 Ká jẹ́ kó dá wa lójú pé Jèhófà yóò mú gbogbo àwọn ìlérí rẹ̀ ṣẹ àti pé ohun tó máa ṣe yóò pọ̀ gan - an ju ohunkóhun tá a lè máa retí . — Sáàmù 37 : 4 ; 145 : 16 . 
 Báwo Lo Ṣe Máa Dáhùn ? 
 • Báwo ni ìdúróṣinṣin Nóà tó jẹ́ arúgbó ṣe yọrí sí ìbùkún fún gbogbo aráyé ? 
 • Ipa wo ni ìgbàgbọ́ àwọn baba ńlá ayé ọjọ́un ní lórí àwọn àtọmọdọ́mọ wọn ? 
 • Nígbà tí Jósẹ́fù , Mósè , Jóṣúà , àti Sámúẹ́lì di arúgbó , báwo ni wọ́n ṣe fún àwọn tí wọ́n jọ ń jọ́sìn Ọlọ́run lókun ? 
 • Ogún wo làwọn àgbàlagbà lè fi sílẹ̀ fáwọn ọ̀dọ́ ? 
 [ Àwòrán tó wà ní ojú ìwé 26 ] 
 Ìfaradà Ábúráhámù ní ipa tó lágbára gan - an lórí Ísákì 
 [ Àwòrán tó wà ní ojú ìwé 28 ] 
 Ìmọ̀ràn ọlọgbọ́n látọ̀dọ̀ Mósè jẹ́ ìṣírí fún Jóṣúà 
 [ Àwòrán tó wà ní ojú ìwé 29 ] 
 Àdúrà táwọn àgbàlagbà bá ń gbà nítorí àwọn ẹlòmíràn lè ṣèrànwọ́ gan - an 
 [ Àwòrán tó wà ní ojú ìwé 30 ] 
 Àwọn ọ̀dọ́ máa ń jàǹfààní gan - an nípa títẹ́tí sí àwọn àgbàlagbà tó jẹ́ olóòótọ́ 
 Ọlọ́run ‘ Ṣẹ̀dá Wa Tìyanu - tìyanu ’ 
 “ Lọ́nà amúnikún - fún - ẹ̀rù ni a ṣẹ̀dá mi tìyanu - tìyanu . ” — SÁÀMÙ 139 : 14 . 
 Kí nìdí táwọn èèyàn tó mọnúúrò fi gbà pé Ọlọ́run ló dá àwọn ohun àwòyanu tó wà láyé ? 
 ÀWỌN ohun àgbàyanu pọ̀ lọ súà láyé yìí . 
 Báwo ló ṣe di pé wọ́n wà ? 
 Àwọn kan ò gbà pé Ẹlẹ́dàá ọlọ́gbọ́n - lóye kan wà tó dá wọn . 
 Àmọ́ àwọn míì sọ pé téèyàn bá kọ̀ jálẹ̀ pé òun ò gbà pé Ẹlẹ́dàá kankan wà , olúwarẹ̀ ò ní lè mọ gbogbo ohun tó yẹ kó mọ̀ nípa àwọn ohun àgbàyanu inú ayé yìí . 
 Wọ́n gbà pé pẹ̀lú bí àwọn ohun tó wà láyé ṣe jẹ́ àgbàyanu tó , bí wọ́n ṣe pọ̀ lóríṣiríṣi tó àti bí wọ́n ṣe díjú tó , kò kàn lè jẹ́ pé ńṣe ni wọ́n ṣàdédé wà . 
 Ọ̀pọ̀ èèyàn , títí kan àwọn onímọ̀ sáyẹ́ǹsì kan , gbà pé ẹ̀rí fi hàn pé Ẹlẹ́dàá kan tó jẹ́ ọlọgbọ́n , alágbára àti ọ̀làwọ́ ló dá ọ̀run òun ayé àti gbogbo nǹkan tó wà nínú wọn . 
 * 
 Kí ló mú kí Dáfídì yin Jèhófà ? 
 Dáfídì ọba Ísírẹ́lì ayé ọjọ́un jẹ́ ẹnì kan tó gbà pé ìyìn yẹ Ẹlẹ́dàá fún dídá tó dá àwọn ohun àgbàyanu . 
 Bó tilẹ̀ jẹ́ pé ayé ìgbà tí ìmọ̀ sáyẹ́ǹsì ò tíì gbilẹ̀ ni Dáfídì gbé láyé , ó róye pé àwọn ohun tóun ń rí láyìíká òun gbogbo jẹ́ iṣẹ́ ọwọ́ Ọlọ́run . 
 Kò dìgbà tí Dáfídì bá rìn jìnnà kí iṣẹ́ àrà tí Ọlọ́run ṣe nínú ìṣẹ̀dá tó lè jọ ọ́ lójú gan - an . 
 Wíwò tó wo ara rẹ̀ lásán ti tó . 
 Ìyẹn ló mú kó kọ̀wé pé : “ Èmi yóò gbé ọ lárugẹ , nítorí pé lọ́nà amúnikún - fún - ẹ̀rù ni a ṣẹ̀dá mi tìyanu - tìyanu . 
 Àgbàyanu ni àwọn iṣẹ́ rẹ , bí ọkàn mi ti mọ̀ dáadáa . ” — Sáàmù 139 : 14 . 
 3 , 4 . 
 Kí nìdí tó fi ṣe pàtàkì pé kí gbogbo wa lẹ́nì kọ̀ọ̀kan ronú jinlẹ̀ nípa iṣẹ́ ọwọ́ Jèhófà ? 
 Ohun tó mú kó dá Dáfídì lójú hán - únhán - ún pé Ẹlẹ́dàá kan ní láti wà ni pé ó ro àròjinlẹ̀ . 
 Lóde òní , àwọn ẹ̀kọ́ tí wọ́n ń kọ́ni níléèwé àtàwọn ohun tí wọ́n ń gbé jáde nínú tẹlifíṣọ̀n , rédíò àtàwọn ìwé ìròyìn kún fún onírúurú èrò táwọn èèyàn hùmọ̀ nípa bí ìran èèyàn ṣe pilẹ̀ṣẹ̀ , àwọn èrò náà sì lè sọ̀ọ̀yàn dẹni tí kò gbà pé Ẹlẹ́dàá wà . 
 Nítorí náà , ká tó lè nígbàgbọ́ bíi ti Dáfídì , a ní láti ronú jinlẹ̀ bíi tiẹ̀ . 
 Ó léwu tá a bá kàn ń gba ohun táwọn èèyàn sọ láì fúnra wa ronú , pàápàá nínú àwọn ọ̀rọ̀ pàtàkì bíi bóyá Ẹlẹ́dàá wà àti bóyá òun ló dá ohun gbogbo tàbí òun kọ́ . 
 Ìyẹn nìkan kọ́ , tá a bá ronú jinlẹ̀ nípa iṣẹ́ ọwọ́ Jèhófà , àá túbọ̀ mọrírì àwọn ohun tó ṣe , á sì dá wa lójú pé àwọn ìlérí tó ṣe nípa ọjọ́ ọ̀la yóò ṣẹ dandan . 
 Ìyẹn lè mú ká fẹ́ láti túbọ̀ mọ Jèhófà ká sì túbọ̀ máa sìn ín . 
 Nítorí náà , ẹ jẹ́ ká wo bí ìmọ̀ sáyẹ́ǹsì òde òní ṣe kín ọ̀rọ̀ tí Dáfídì sọ lẹ́yìn pé Ọlọ́run ‘ ṣẹ̀dá wa tìyanu - tìyanu . ’ 
 Bí Ara Wa Ṣe Ń Dàgbà Lọ́nà Ìyanu 
 5 , 6 . ( a ) Báwo ni ìwàláàyè kálukú wa ṣe bẹ̀rẹ̀ ? 
 ( b ) Iṣẹ́ wo ni kíndìnrín ń ṣe nínú ara ? 
 Dáfídì sọ pé : “ Ìwọ tìkára rẹ ni ó ṣe àwọn kíndìnrín mi ; ìwọ ni ó yà mí sọ́tọ̀ nínú ikùn ìyá mi . ” 
 Ìwàláàyè kálukú wa bẹ̀rẹ̀ nígbà tí ẹyin fẹ́ra kù níkùn ìyá wa tó sì di sẹ́ẹ̀lì tín - ń - tín kan tá ò lè fojúyòójú rí . 
 Síbẹ̀ , ọ̀kẹ́ àìmọye èròjà tó máa fi dàgbà ti wà nínú rẹ̀ ! 
 Ńṣe ni sẹ́ẹ̀lì tín - ń - tín tó di ọlẹ̀ yìí sì ń sáré dàgbà débi pé nígbà tó fi máa di ìparí oṣù méjì , àwọn ẹ̀yà ara wa pàtàkì - pàtàkì ti fara hàn . 
 Kíndìnrín jẹ́ ọ̀kan lára àwọn ẹ̀yà ara náà . 
 Nígbà tí wọ́n fi máa bí wa , kíndìnrín wa ti wà ní sẹpẹ́ láti máa sẹ́ àwọn ohun olóró tó lè ṣàkóbá fún ara àti omi tára wa ò nílò kúrò nínú ẹ̀jẹ̀ wa . 
 Tí nǹkan kan ò bá ṣe kíndìnrín méjèèjì , nǹkan bí omi lítà márùn - ún ló máa ń sẹ́ kúrò nínú ẹ̀jẹ̀ àgbàlagbà láàárín ìṣẹ́jú márùndínláàádọ́ta [ 45 ] ! 
 Kíndìnrín tún máa ń jẹ́ kí oríṣi àwọn èròjà aṣaralóore kan , ásíìdì inú ẹ̀jẹ̀ àti agbára tí ẹ̀jẹ̀ fi ń ṣàn yí po ara , wà ní ìwọ̀n tó yẹ . 
 Kíndìnrín tún máa ń ṣe ọ̀pọ̀ nǹkan pàtàkì míì , bíi kó yí èròjà tí wọ́n ń pè ní fítámì - D padà di èròjà tó máa ń mú kí egungun wa dàgbà bó ṣe yẹ tó sì máa ń pèsè oríṣi omi ara kan tí wọ́n ń pè ní erythropoietin , èyí tó máa ń mú kí mùdùnmúdùn inú egungun pèsè àwọn sẹ́ẹ̀lì pupa inú ẹ̀jẹ̀ . 
 Abájọ tí wọ́n fi ń pe kíndìnrín ní “ ògbóǹkangí oníṣègùn ara ” ! 
 * 
 7 , 8 . ( a ) Ṣàlàyé bí ọlẹ̀ ṣe máa ń dàgbà . ( b ) Ọ̀nà wo ló fi jẹ́ pé a hun ọmọ tó ṣì wà nínú ilé ọlẹ̀ “ ní àwọn apá ìsàlẹ̀ jù lọ ní ilẹ̀ ayé ” ? 
 Dáfídì tún sọ pé : “ Àwọn egungun mi kò pa mọ́ fún ọ nígbà tí a ṣẹ̀dá mi ní ìkọ̀kọ̀ , nígbà tí a hun mí ní àwọn apá ìsàlẹ̀ jù lọ ní ilẹ̀ ayé . ” 
 Ohun tín - ń - tín tó bẹ̀rẹ̀ ìwàláàyè èèyàn , tá à ń pè ní sẹ́ẹ̀lì , á bẹ̀rẹ̀ sí í pín ní àpíntúnpín sí oríṣiríṣi ọ̀nà níbàámu pẹ̀lú iṣẹ́ kálukú wọn nínú ara . 
 Wọ́n á di sẹ́ẹ̀lì inú iṣan ara , sẹ́ẹ̀lì inú ẹran ara , sẹ́ẹ̀lì inú awọ ara , àti bẹ́ẹ̀ bẹ́ẹ̀ lọ . 
 Àwọn sẹ́ẹ̀lì irú kan náà á wá para pọ̀ di ẹ̀yà ara kan . 
 Bẹ́ẹ̀ bẹ́ẹ̀ ni àwọn ẹ̀yà ara yòókù á ṣe máa fara hàn . 
 Bí àpẹẹrẹ , láàárín ọ̀sẹ̀ kẹta , àwọn egungun á bẹ̀rẹ̀ sí í fara hàn . 
 Nígbà tó bá fi máa di ọ̀sẹ̀ keje , ọlẹ̀ náà ò lè tíì gùn ju nǹkan bí ìdajì igi ìṣáná lọ o , síbẹ̀ gbogbo igba ó lé mẹ́fà [ 206 ] egungun tó máa ń wà lára wa tá a bá dàgbà á ti bẹ̀rẹ̀ sí í dàgbà díẹ̀díẹ̀ nínú rẹ̀ , bó tilẹ̀ jẹ́ pé wọ́n ṣì rọ̀ . 
 Ọmọ máa ń dàgbà lọ́nà ìyanu nínú ilé ọlẹ̀ ìyá , níbi tí ojú ẹ̀dá èèyàn kankan ò tó , àfi bíi pé ní ìsàlẹ̀ ilẹ̀ ayé . 
 Ká sòótọ́ , ṣín - ń - ṣín lọmọ èèyàn tíì mọ̀ nípa bí ara ṣe ń dàgbà nínú ilé ọlẹ̀ . 
 Bí àpẹẹrẹ , kí ló máa ń sún èròjà tó máa ń pinnu bí ara ṣe máa rí láti mú kí àwọn sẹ́ẹ̀lì inú ọlẹ̀ bẹ̀rẹ̀ sí í pín sí oríṣiríṣi ọ̀nà níbàámu pẹ̀lú iṣẹ́ kálukú wọn nínú ara ? 
 Bóyá lẹ́yìn ọ̀pọ̀ ìwádìí , ó ṣeé ṣe káwọn onímọ̀ sáyẹ́ǹsì mọ̀ ọ́n , síbẹ̀ , bí ọ̀rọ̀ tí Dáfídì sọ tẹ̀ lé e ṣe fi hàn , gbogbo kúlẹ̀kúlẹ̀ ẹ̀ ni Jèhófà Ẹlẹ́dàá wa ti mọ̀ láti ìpilẹ̀ṣẹ̀ . 
 9 , 10 . 
 Báwo ló ṣe jẹ́ pé ọ̀nà táwọn ẹ̀yà ara ọlẹ̀ gbà ń fara hàn “ wà ní àkọsílẹ̀ ” nínú “ ìwé ” Ọlọ́run ? 
 Dáfídì ń bá ọ̀rọ̀ rẹ̀ lọ pé : “ Àní ojú rẹ rí ọlẹ̀ mi , inú ìwé rẹ sì ni gbogbo àwọn ẹ̀yà rẹ̀ wà ní àkọsílẹ̀ , ní ti àwọn ọjọ́ tí a ṣẹ̀dá wọn , tí ìkankan lára wọn kò sì tíì sí . ” 
 Ìlànà bí ara látòkèdélẹ̀ ṣe máa rí wà nínú ohun tín - ń - tín , ìyẹn sẹ́ẹ̀lì àkọ́kọ́ tó bẹ̀rẹ̀ ìwàláàyè èèyàn . 
 Ìlànà yìí ló máa darí bí ara ṣe máa dàgbà fún oṣù mẹ́sàn - án kí wọ́n tó bí èèyàn , òun náà ní á sì máa darí bí ara ṣe máa dàgbà fún ohun tó lé ní ogún ọdún lẹ́yìn tí wọ́n bá bí èèyàn . 
 Láàárín àkókò yìí , ọ̀pọ̀ ìpele ni ara máa là kọjá bó ṣe ń dàgbà , ìlànà tí Ẹlẹ́dàá sì ti fi sínú ohun tín - ń - tín àkọ́kọ́ yẹn ló máa darí gbogbo èyí . 
 Dáfídì ò mọ̀ nípa àwọn nǹkan tín - tìn - tín tí wọ́n ń pè ní sẹ́ẹ̀lì , kò mọ̀ nípa èròjà tó máa ń pinnu bí ara ṣe máa rí , kódà kò ní awò amúǹkantóbi . 
 Àmọ́ ó fòye mọ̀ pé ìlànà kan ti wà nílẹ̀ tí ara òun tẹ̀ lé bó ṣe ń dàgbà nínú ilé ọlẹ̀ , èyí sì tọ̀nà . 
 Ó sì ṣeé ṣe kí Dáfídì mọ̀ díẹ̀ nípa bí ọlẹ̀ ṣe ń dàgbà , ìdí nìyẹn tó fi lè ronú pé ó ní láti jẹ́ pé ńṣe ló ń dàgbà ní gbogbo ìpele - ìpele rẹ̀ níbàámu pẹ̀lú àkókò àti ìlànà kan tó ti wà nílẹ̀ . 
 Ó wá fi èdè ewì sọ̀rọ̀ , ó ní ìlànà bí ara ṣe ń dàgbà nínú ilé ọlẹ̀ “ wà ní àkọsílẹ̀ ” nínú “ ìwé ” Ọlọ́run . 
 Kí ló pinnu bí ara kálukú wa ṣe rí ? 
 Lóde òní , àwọn onímọ̀ sáyẹ́ǹsì rí i pé èròjà inú ẹ̀jẹ̀ tó máa ń pinnu bí ara ṣe máa rí ló pinnu àwọn ohun tá a fi jọ àwọn òbí wa àtàwọn babańlá àti ìyá ńlá wa , irú bá a ṣe ga sí , bí ojú wa ṣe rí , àwọ̀ ẹyinjú wa àti irun wa , àti àìmọye àwọn nǹkan míì bẹ́ẹ̀ . 
 Ọ̀kọ̀ọ̀kan àwọn sẹ́ẹ̀lì tó wà lára wa ní ẹgbẹẹgbẹ̀rún èròjà tó máa ń pinnu bí ara ṣe máa rí , àwọn èròjà yìí sì wà nínú ohun tí wọ́n ń pè ní DNA ( deoxyribonucleic acid ) . 
 Ìlànà bí ara á ṣe máa dàgbà ti “ wà ní àkọsílẹ̀ ” nínú DNA yìí tó wà nínú sẹ́ẹ̀lì kálukú wa . 
 Èròjà DNA wa ló ń mú káwọn sẹ́ẹ̀lì ara wa máa pín káwọn sẹ́ẹ̀lì mìíràn lè jẹ yọ tàbí káwọn sẹ́ẹ̀lì tuntun lè pààrọ̀ àwọn èyí tó ti gbó . 
 Èyí ló ń jẹ́ ká lè máa wà láàyè lọ ki ìrísí wa sì máa wà bó ṣe wà . 
 Áà , agbára àti ọgbọ́n Ẹlẹ́dàá wa tí ń bẹ lọ́run mà pọ̀ o ! 
 Ọpọlọ Wa Ò Láfiwé 
 Ohun wo ní pàtàkì ló mú káwa èèyàn yàtọ̀ sí ẹranko ? 
 Dáfídì sọ pé : “ Nítorí náà , lójú mi , àwọn ìrònú rẹ mà ṣe iyebíye o ! 
 Ọlọ́run , àròpọ̀ iye wọn pátápátá mà pọ̀ o ! 
 Ká ní mo fẹ́ gbìyànjú láti kà wọ́n ni , wọ́n pọ̀ ju àwọn egunrín iyanrìn pàápàá . ” 
 Ọ̀nà ìyanu ni Ọlọ́run gbà dá àwọn ẹranko náà . 
 Àwọn nǹkan kan tiẹ̀ wà tí wọ́n lè ṣe táwa ò lè ṣe . 
 Àmọ́ Ọlọ́run fún àwa èèyàn ní ọpọlọ tó ju tiwọn lọ fíìfíì . 
 Ìwé kan tó dá lórí ìmọ̀ sáyẹ́ǹsì sọ pé : “ Bó tilẹ̀ jẹ́ pé àwọn nǹkan kan wà táwa èèyàn ń ṣe táwọn ẹranko náà lè ṣe , a yàtọ̀ pátápátá sí gbogbo ẹ̀dá inú ayé nítorí pé à ń sọ èdè a sì lè ronú . 
 Ohun mìíràn tó tún mú ká ta wọ́n yọ ni pé a máa ń ṣèwádìí gan - an láti mọ̀ nípa ara wa . 
 Bí àpẹẹrẹ , a máa ń ronú pé : Kí ló para pọ̀ di ara wa ? 
 Báwo ni Ẹlẹ́dàá ṣe ṣẹ̀dá ara wa ? ” 
 Àwọn ìbéèrè wọ̀nyí ni Dáfídì pẹ̀lú ronú nípa rẹ̀ . 
 ( a ) Ọ̀nà wo ni Dáfídì fi lè ṣàṣàrò lórí àwọn èrò Ọlọ́run ? 
 ( b ) Báwo la ṣe lè tẹ̀ lé àpẹẹrẹ Dáfídì ? 
 Èyí tó wá ṣe pàtàkì jù lọ nínú àwọn ọ̀nà tá a fi yàtọ̀ sí ẹranko ni pé , a lè ṣàṣàrò lórí èrò Ọlọ́run . 
 * Àkànṣe ẹ̀bùn tí Ọlọ́run fún wa yìí jẹ́ ọ̀kan lára àwọn ọ̀nà tí Ọlọ́run gbà dá wa “ ní àwòrán rẹ̀ . ” 
 Dáfídì lo ẹ̀bùn yìí dáadáa . 
 Ó ronú nípa àwọn ẹ̀rí tó fi hàn pé Ọlọ́run wà , ó tún ronú nípa àwọn ànímọ́ rere tí àwọn nǹkan tí Ọlọ́run dá fi hàn pé Ọlọ́run ní . 
 Bákan náà , ó ní àwọn ìwé inú Bíbélì tó ti wà nígbà ayé rẹ̀ lọ́wọ́ . 
 Nínú àwọn ìwé náà , Ọlọ́run jẹ́ ká mọ̀ nípa òun àti iṣẹ́ ọwọ́ òun . 
 Àwọn ìwé tí Ọlọ́run mí sí yìí jẹ́ kí Dáfídì mọ èrò Ọlọ́run , irú ẹni tó jẹ́ , àtàwọn ohun tó pinnu láti ṣe . 
 Ṣíṣàṣàrò tí Dáfídì ṣàṣàrò lórí Ìwé Mímọ́ , lórí àwọn ohun tí Ọlọ́run dá , àti lórí ọ̀nà tí Ọlọ́run gbà bá òun lò , mú kó yin Ẹlẹ́dàá rẹ̀ . 
 Ohun Téèyàn Gbọ́dọ̀ Ṣe Kó Tó Lè Sọ Pé Òun Nígbàgbọ́ 
 Kí nìdí tá ò fi ní láti mọ gbogbo nǹkan nípa Ọlọ́run ká tó lè nígbàgbọ́ nínú rẹ̀ ? 
 Bí Dáfídì ṣe ń ronú jinlẹ̀ nípa àwọn ohun tí Ọlọ́run dá àti Ìwé Mímọ́ tó , bẹ́ẹ̀ ló ṣe ń rí i pé òun ò lè mọ ibi tí ìmọ̀ Ọlọ́run àti agbára rẹ̀ dé . 
 Bó ṣe rí fún àwa náà nìyẹn . 
 Kò sí bá a ṣe lè mọ gbogbo nǹkan nípa àwọn ohun tí Ọlọ́run dá . 
 Àmọ́ Ọlọ́run mú kí ìmọ̀ tó pọ̀ tó “ fara hàn kedere ” nínú Ìwé Mímọ́ àtàwọn ohun tó dá , káwọn olùfẹ́ òtítọ́ lákòókò èyíkéyìí lè ní ìgbàgbọ́ tí ẹ̀rí tó dájú tì lẹ́yìn . — Róòmù 1 : 19 , 20 ; Hébérù 11 : 1 , 3 . 
 Ṣàpèjúwe bí ìgbàgbọ́ àti àjọṣe àárín àwa àti Ọlọ́run ṣe wọnú ara wọn . 
 Pé kẹ́nì kan nígbàgbọ́ kọjá pé kó wulẹ̀ gbà pé Ẹlẹ́dàá ọlọ́gbọ́n - lóye kan wà tó dá ayé òun ọ̀run àtàwọn ohun abẹ̀mí . 
 Ó gba pé kẹ́ni náà ní ìgbẹ́kẹ̀lé nínú Jèhófà Ọlọ́run , kó mọ̀ pé Jèhófà fẹ́ ká mọ òun ká sì tún ní àjọṣe tó dára pẹ̀lú òun . 
 Ẹ jẹ́ ká fi ìgbàgbọ́ àti ìgbẹ́kẹ̀lé tí ọmọ máa ń ní nínú bàbá tó nífẹ̀ẹ́ rẹ̀ ṣe àpẹẹrẹ . 
 Tí alárìíyànjiyàn ẹ̀dá bá sọ pé kò dájú pé bàbá rẹ á ràn ẹ́ lọ́wọ́ nígbà tó o bá wà nínú ìṣòro , ó ṣeé ṣe kí gbogbo àlàyé rẹ má lè yí i lọ́kàn padà pé bàbá rẹ̀ ṣeé fọkàn tán . 
 Àmọ́ tó o bá ti rí ọ̀pọ̀ ẹ̀rí látẹ̀yìnwá tó fi hàn pé èèyàn rere ni bàbá rẹ , ó máa dá ẹ lójú pé kò ní já ẹ kulẹ̀ . 
 Lọ́nà kan náà , bí àwa náà bá mọ Jèhófà nípa kíkẹ́kọ̀ọ́ Ìwé Mímọ́ àti nípa ríronú jinlẹ̀ nípa àwọn ohun tó dá , tá a sì ń rí i pé ó ń ràn wá lọ́wọ́ nígbà tá a bá gbàdúrà sí i , èyí á mú ká gbẹ́kẹ̀ lé e . 
 Á mú ká fẹ́ mọ̀ sí i nípa rẹ̀ ká sì máa yìn ín títí láé nítorí pé a fẹ́ràn rẹ̀ àti nítorí pé ó wù wá ká máa sìn ín , kì í ṣe nítorí ohun tá a máa rí gbà lọ́wọ́ rẹ̀ . 
 Ohun tó dára jù lọ kí ẹ̀dá èèyàn máa lépa nìyẹn . — Éfésù 5 : 1 , 2 . 
 Wá Ìtọ́sọ́nà Ẹlẹ́dàá Wa ! 
 Kí la lè rí kọ́ nínú bí àjọṣe tímọ́tímọ́ ṣe wà láàárín Dáfídì àti Jèhófà ? 
 Dáfídì tún sọ̀rọ̀ , ó ní : “ Yẹ̀ mí wò látòkè délẹ̀ , Ọlọ́run , kí o sì mọ ọkàn - àyà mi . 
 Wádìí mi wò , kí o sì mọ àwọn ìrònú tí ń gbé mi lọ́kàn sókè , Kí o sì rí i bóyá ọ̀nà èyíkéyìí tí ń roni lára wà nínú mi , kí o sì ṣamọ̀nà mi ní ọ̀nà àkókò tí ó lọ kánrin . ” 
 Dáfídì mọ̀ pé Jèhófà mọ òun láìkù síbì kan , ì báà jẹ́ ohun tóun ń rò , ohun tóun ń sọ lẹ́nu tàbí ohun tóun ń ṣe . 
 Ó mọ̀ pé gbogbo rẹ̀ ni Ẹlẹ́dàá òun mọ̀ . 
 Mímọ̀ tí Ọlọ́run mọ Dáfídì láìkù síbì kan yìí mú kí ọkàn Dáfídì balẹ̀ bí ọkàn ọmọ ṣe máa ń balẹ̀ táwọn òbí tó nífẹ̀ẹ́ rẹ̀ bá gbé e dání . 
 Dáfídì mọyì àjọṣe tímọ́tímọ́ tó wà láàárín òun àti Jèhófà , ó sì ń ṣe gbogbo ohun tó lè ṣe kí àjọṣe náà má bà jẹ́ . 
 Ó máa ń ṣe èyí nípa ríronú jinlẹ̀ nípa àwọn ohun tí Ọlọ́run dá àti nípa gbígbàdúrà sí i . 
 Kódà , ọ̀pọ̀ lára àwọn sáàmù Dáfídì , tó fi mọ́ Sáàmù kọkàndínlógóje [ 139 ] , ló jẹ́ àdúrà tó kọ lórin . 
 Táwa náà bá ń ṣàṣàrò tá a sì ń gbàdúrà , a ó lè sún mọ́ Jèhófà . 
 ( a ) Kí nìdí tí Dáfídì fi fẹ́ kí Jèhófà yẹ ọkàn òun wò ? 
 ( b ) Ipa wo ni ọ̀nà tá à ń gbà lo òmìnira tí Ọlọ́run fún wa láti yan ohun tó wù wá ń ní lórí ìgbésí ayé wa ? 
 Níwọ̀n bí Ọlọ́run ti dá wa ní àwòrán rẹ̀ , a ní òmìnira láti yan ohun tó wù wá . 
 A lè yàn láti ṣe ohun tó tọ́ tàbí ohun tí kò tọ́ . 
 Àmọ́ nítorí òmìnira tá a ní yìí , a máa jíhìn fún Ọlọ́run nípa irú ìwà tá a bá hù . 
 Dáfídì ò fẹ́ ní nǹkan kan ṣe pẹ̀lú àwọn ẹni ibi . 
 Kò fẹ́ ṣe àṣìṣe tó máa kó o sí ìṣòro . 
 Ìdí nìyẹn tó fi jẹ́ pé nígbà tó ronú jinlẹ̀ nípa bí Jèhófà ṣe mọ ohun gbogbo , ó bẹ Ọlọ́run tìrẹ̀lẹ̀tìrẹ̀lẹ̀ pé kó yẹ ọkàn òun wò kó sì ṣamọ̀nà òun ní ọ̀nà tó lọ sí ìyè . 
 Gbogbo wa ni ìlànà ìwà híhù tí Ọlọ́run fi lélẹ̀ kàn , nítorí náà ó yẹ káwa náà yàn láti ṣe ohun tó tọ́ . 
 Jèhófà ń rọ gbogbo wa pé ká máa ṣègbọràn sóun . 
 Tá a bá ń ṣe bẹ́ẹ̀ , a óò rí ojú rere rẹ̀ , á sì tún ṣe wá lọ́pọ̀ àǹfààní . 
 Tá a bá ń bá Jèhófà rìn lójoojúmọ́ , a óò ní àlàáfíà ọkàn , kódà nígbà tá a bá ní ìṣòro tó kàmàmà . — Fílípì 4 : 6 , 7 . 
 Máa Ṣègbọràn Sẹ́ni Tó Dá Wa Lọ́nà Ìyanu ! 
 Èrò wo ni Dáfídì ní lẹ́yìn tó ronú jinlẹ̀ nípa àwọn ohun tí Ọlọ́run dá ? 
 Nígbà tí Dáfídì wà lọ́mọdé , ó sábà máa ń wà níta níbi tó ti ń tọ́jú àwọn àgùntàn . 
 Báwọn àgùntàn ṣe tẹrí mọ́lẹ̀ tí wọ́n ń jẹ koríko lálẹ́ , Dáfídì gbórí sókè , ó ń wojú ọ̀run . 
 Ó ronú bí ayé àti ọ̀run àti gbogbo ohun tó wà nínú wọn ṣe tóbi lọ́lá tó àti ẹ̀kọ́ tí wọ́n kọ́ wa . 
 Ó wá kọ̀wé pé : “ Àwọn ọ̀run ń polongo ògo Ọlọ́run ; òfuurufú sì ń sọ̀rọ̀ nípa iṣẹ́ ọwọ́ rẹ̀ . 
 Ọjọ́ kan tẹ̀ lé ọjọ́ mìíràn ń mú kí ọ̀rọ̀ ẹnu tú jáde , òru kan tẹ̀ lé òru mìíràn sì ń fi ìmọ̀ hàn . ” 
 Dáfídì mọ̀ pé òun ní láti wá Ẹni tó dá ohun gbogbo lọ́nà àgbàyanu kóun sì máa ṣègbọràn sí i . 
 Bó sì ṣe yẹ káwa náà ṣe nìyẹn . 
 Àwọn ẹ̀kọ́ wo ni tèwe - tàgbà wa lè rí kọ́ nínú dídá tí Jèhófà ‘ dá wa tìyanu - tìyanu ’ ? 
 Nígbà tí Dáfídì wà láyé , ó ṣe ohun tí Sólómọ́nì ọmọ rẹ̀ wá gba àwọn ọ̀dọ́ nímọ̀ràn lẹ́yìn náà pé kí wọ́n ṣe . 
 Ìmọ̀ràn náà ni pé : “ Rántí Ẹlẹ́dàá rẹ Atóbilọ́lá nísinsìnyí , ní àwọn ọjọ́ tí o wà ní ọ̀dọ́kùnrin . . . 
 Bẹ̀rù Ọlọ́run tòótọ́ , kí o sì pa àwọn àṣẹ rẹ̀ mọ́ . 
 Nítorí èyí ni gbogbo iṣẹ́ àìgbọ́dọ̀máṣe ti ènìyàn . ” 
 Àní nígbà tí Dáfídì wà lọ́dọ̀ọ́ , ó fòye mọ̀ pé Ọlọ́run ‘ dá òun lọ́nà ìyanu . ’ 
 Nígbà tó gbé ìgbé ayé rẹ̀ níbàámu pẹ̀lú ohun tó mọ̀ yìí , ó ṣe é láǹfààní ńlá jálẹ̀ ayé rẹ̀ . 
 Tí gbogbo wa lọ́mọdé lágbà bá ń yin Ẹlẹ́dàá wa Atóbilọ́lá , tá a sì ń sìn ín , ayé wa á dùn nísinsìnyí àti lọ́jọ́ ọ̀la . 
 Bíbélì ṣèlérí fáwọn tí wọ́n sún mọ́ Jèhófà tí wọ́n sì ń pa ìlànà òdodo rẹ̀ mọ́ pé : “ Wọn yóò ṣì máa gbèrú nígbà orí ewú , wọn yóò máa bá a lọ ní sísanra àti ní jíjàyọ̀yọ̀ , láti lè sọ pé adúróṣánṣán ni Jèhófà . ” 
 Paríparí rẹ̀ ni pé , àá nírètí àtigbádùn àwọn ohun àgbàyanu tí Ẹlẹ́dàá wa dá títí láé . 
 [ Àwọ̀n Àlàyé ìsàlẹ̀ ìwé ] 
 Wo Jí ! 
 ti June 22 , 2004 lédè Gẹ̀ẹ́sì . 
 Àwa Ẹlẹ́rìí Jèhófà la ṣe é . 
 Tún wo àpilẹ̀kọ náà , “ Àwọn Kíndìnrín Rẹ — Asẹ́ Ìgbẹ́mìíró , ” tó wà nínú Jí ! 
 August 8 , 1997 . 
 Ó dà bíi pé Ọ̀rọ̀ tí Dáfídì sọ nínú Sáàmù 139 : 18 , apá kejì nínú ẹsẹ náà , túmọ̀ sí pé tó bá tiẹ̀ ka èrò Jèhófà látàárọ̀ títí dìgbà tó fi sùn lálẹ́ , tó bá tún jí láàárọ̀ , á ṣì rí ọ̀pọ̀ rẹpẹtẹ kà sí i . 
 Ǹjẹ́ O Lè Ṣàlàyé ? 
 • Báwo ni ọ̀nà tí ọlẹ̀ gbà ń dàgbà ṣe fi hàn pé Ọlọ́run ‘ ṣẹ̀dá wa tìyanu - tìyanu ’ ? 
 • Kí nìdí tó fi yẹ ká ṣàṣàrò lórí àwọn èrò Jèhófà ? 
 • Báwo ni ìgbàgbọ́ wa àti àjọṣe àárín àwa àti Jèhófà ṣe wọnú ara wọn ? 
 [ Àwọn àwòrán tó wà ní ojú ìwé 23 ] 
 Ọmọ máa ń dàgbà nínú ilé ọlẹ̀ níbàámu pẹ̀lú ìlànà tó ti wà nílẹ̀ 
 Èròjà DNA 
 [ Credit Line ] 
 Àwòrán ọmọ inú ilé ọlẹ̀ : Lennart Nilsson 
 [ Àwòrán tó wà ní ojú ìwé 24 ] 
 A gbọ́kàn lé Jèhófà bíi tọmọ tó gbẹ́kẹ̀ lé bàbá tó nífẹ̀ẹ́ rẹ̀ 
 [ Àwòrán tó wà ní ojú ìwé 25 ] 
 Ríronú tí Dáfídì ronú jinlẹ̀ lórí àwọn ohun tí Jèhófà dá mú kó yin Jèhófà 
 “ Ẹ Má Ṣe Fi Ibi San Ibi Fún Ẹnì Kankan ” 
 “ Ẹ má ṣe fi ibi san ibi fún ẹnì kankan . 
 Ẹ pèsè àwọn ohun tí ó dára lọ́pọ̀lọpọ̀ lójú gbogbo ènìyàn . ” — RÓÒMÙ 12 : 17 . 
 Irú ìwà wo ló wọ́pọ̀ láàárín àwọn èèyàn ? 
 NÍGBÀ tí ọmọ kan bá ti ọmọ mìíràn , ohun tí ọmọ tí wọ́n tì náà sábà máa ń ṣe ni pé , yóò ti èkejì rẹ̀ padà . 
 Ó bani nínú jẹ́ pé kì í ṣe àárín àwọn ọmọdé nìkan ni irú ìwà oró - tó - o - dá - mi - ni - mo - dá - ọ yìí wà . 
 Ọ̀pọ̀ àwọn àgbàlagbà náà máa ń ṣe bẹ́ẹ̀ . 
 Tẹ́nì kan bá ṣẹ̀ wọ́n , wọ́n máa ń fẹ́ gbẹ̀san . 
 Lóòótọ́ , ọ̀pọ̀ jù lọ àwọn àgbàlagbà kò ní ti ẹni tó ṣẹ̀ wọ́n bíi ti ọmọ kékeré yẹn , àmọ́ wọ́n máa ń dọ́gbọ́n gbẹ̀san láwọn ọ̀nà mìíràn . 
 Bóyá kí wọ́n máa ba ẹni tó ṣẹ̀ wọ́n yẹn jẹ́ kiri tàbí kí wọ́n máa wá àwọn ọ̀nà láti dènà àṣeyọrí onítọ̀hún . 
 Ọ̀nàkọnà téèyàn ì báà gbà ṣe é , ohun kan náà làwọn tó ń ṣe bẹ́ẹ̀ ní lọ́kàn , ìyẹn ni láti gbẹ̀san . 
 ( a ) Kí nìdí táwọn Kristẹni tòótọ́ fi máa ń yẹra fún ẹ̀mí ìgbẹ̀san ? 
 ( b ) Àwọn ìbéèrè wo àti orí Bíbélì wo la máa gbé yẹ̀ wò ? 
 Bó tilẹ̀ jẹ́ pé ẹ̀mí ìgbẹ̀san jinlẹ̀ lọ́kàn ọmọ èèyàn , síbẹ̀ àwọn Kristẹni tòótọ́ máa ń yẹra fún irú nǹkan bẹ́ẹ̀ . 
 Kàkà kí wọ́n gbẹ̀san , wọ́n máa ń sapá láti fi ohun tí àpọ́sítélì Pọ́ọ̀lù sọ sílò pé : “ Ẹ má ṣe fi ibi san ibi fún ẹnì kankan . ” 
 Kí ni yóò ràn wá lọ́wọ́ láti máa tẹ̀ lé ìlànà tó dára gan - an yìí nígbèésí ayé wa ? 
 Àwọn wo ní pàtàkì ni kò yẹ ká fi ibi san ibi fún ? 
 Àwọn àǹfààní wo la máa rí tá a bá ń yẹra fún ẹ̀mí ìgbẹ̀san ? 
 Láti rí ìdáhùn sáwọn ìbéèrè wọ̀nyí , ẹ jẹ́ ká gbé àwọn ọ̀rọ̀ tó wà láyìíká ohun tí Pọ́ọ̀lù sọ yìí yẹ̀ wò , ká sì wá rí i bí Róòmù orí Kejìlá ṣe fi hàn pé kíkọ̀ láti gbẹ̀san ni ohun tó tọ́ , tó fìfẹ́ hàn , tó sì fi hàn pé a kì í ṣe ọ̀yájú . 
 A ò gbé apá mẹ́tẹ̀ẹ̀ta yìí yẹ̀ wò lọ́kọ̀ọ̀kan . 
 “ Nítorí Náà , Mo . . . 
 Pàrọwà Fún Yín ” 
 3 , 4 . ( a ) Bẹ̀rẹ̀ láti orí Kejìlá ìwé Róòmù , kí ni Pọ́ọ̀lù jíròrò , kí ló sì mú kí lílò tó lo ọ̀rọ̀ náà , “ nítorí náà , ” ṣe pàtàkì gan - an ? 
 ( b ) Ipa wo ló yẹ kí ìyọ́nú Ọlọ́run ní lórí àwọn Kristẹni tó wà ní ìlú Róòmù ? 
 Bẹ̀rẹ̀ láti orí Kejìlá , Pọ́ọ̀lù jíròrò àwọn kókó mẹ́rin tó tan mọ́ra wọn tó ń nípa lórí ìgbésí ayé àwa Kristẹni . 
 Ó sọ nípa àjọṣe wa pẹ̀lú Jèhófà , pẹ̀lú àwọn onígbàgbọ́ bíi tiwa , pẹ̀lú àwọn aláìgbàgbọ́ , àti pẹ̀lú àwọn aláṣẹ ìjọba . 
 Pọ́ọ̀lù jẹ́ ká mọ̀ pé ìdí pàtàkì kan wà tó fi yẹ ká yẹra fáwọn èrò tí kò tọ́ tó lè máa wá sọ́kàn wa , títí kan fífẹ́ láti gbẹ̀san . 
 Ó sọ pé : “ Nítorí náà , mo fi ìyọ́nú Ọlọ́run pàrọwà fún yín , ẹ̀yin ará . ” 
 Kíyè sí gbólóhùn náà , “ nítorí náà , ” èyí tó túmọ̀ sí , “ pẹ̀lú gbogbo ohun tí mo ti sọ yìí . ” 
 Ohun tí Pọ́ọ̀lù ń sọ ni pé , ‘ Pẹ̀lú ohun tí mo ṣẹ̀ṣẹ̀ ṣàlàyé fún un yín yìí , mo rọ̀ yín pé kẹ́ ẹ ṣe ohun tí mo tún máa sọ lẹ́yìn èyí . ’ 
 Àlàyé wo ni Pọ́ọ̀lù ti kọ́kọ́ ṣe fáwọn Kristẹni ìlú Róòmù yẹn ? 
 Nínú orí mọ́kànlá tó ṣáájú nínú lẹ́tà Pọ́ọ̀lù , ó jíròrò àǹfààní àgbàyanu tó wà fáwọn Júù àtàwọn Kèfèrí láti ṣàkóso pẹ̀lú Kristi nínú Ìjọba Ọlọ́run , ìyẹn sì jẹ́ ìrètí táwọn ọmọ Ísírẹ́lì kọ̀ láti tẹ́wọ́ gbà . 
 Nípasẹ̀ “ ìyọ́nú Ọlọ́run ” nìkan ni àǹfààní yìí fi ṣeé ṣe . 
 Ojú wo ló yẹ káwọn Kristẹni fi wo inú rere àìlẹ́tọ̀ọ́sí gíga lọ́lá tí Ọlọ́run fi hàn sí wọn yìí ? 
 Ó yẹ kí wọ́n mọrírì rẹ̀ gan - an débi pé wọ́n á fẹ́ láti ṣe ohun tí Pọ́ọ̀lù tún sọ lẹ́yìn náà pé : “ Ẹ fi ara yín fún Ọlọ́run ní ẹbọ ààyè , mímọ́ , tí ó ṣe ìtẹ́wọ́gbà , iṣẹ́ ìsìn ọlọ́wọ̀ pẹ̀lú agbára ìmọnúúrò yín . ” 
 Àmọ́ , ọ̀nà wo gan - an làwọn Kristẹni yẹn lè gbà fi ara wọn fún Ọlọ́run gẹ́gẹ́ bí “ ẹbọ ” ? 
 ( a ) Báwo lẹnì kan ṣe lè fi ara rẹ̀ fún Ọlọ́run gẹ́gẹ́ bí “ ẹbọ ” ? 
 ( b ) Ìlànà wo ló yẹ kó máa darí ìwà ẹni tó jẹ́ Kristẹni ? 
 Pọ́ọ̀lù ń bá àlàyé rẹ̀ lọ , ó ní : “ Ẹ sì jáwọ́ nínú dídáṣà ní àfarawé ètò àwọn nǹkan yìí , ṣùgbọ́n ẹ para dà nípa yíyí èrò inú yín padà , kí ẹ lè ṣàwárí fúnra yín ìfẹ́ Ọlọ́run tí ó dára , tí ó ṣe ìtẹ́wọ́gbà , tí ó sì pé . ” 
 Dípò káwọn Kristẹni máa ronú báwọn èèyàn ayé ṣe ń ronú , ó yẹ kí wọ́n yí èrò inú wọn padà kó bá ọ̀nà tí Kristi ń gbà ronú mu . 
 Ìlànà yìí ló yẹ kó máa darí ìwà gbogbo Kristẹni tòótọ́ lójoojúmọ́ , títí kan àwa náà lónìí . 
 Gẹ́gẹ́ bí àlàyé tí Pọ́ọ̀lù ṣe nínú Róòmù 12 : 1 , 2 , kí ló ń mú ká yẹra fún ẹ̀mí ìgbẹ̀san ? 
 Ọ̀nà wo ni àlàyé tí Pọ́ọ̀lù ṣe nínú Róòmù 12 : 1 , 2 lè gbà ràn wá lọ́wọ́ ? 
 Bíi tàwọn Kristẹni tí Ọlọ́run fẹ̀mí yàn tí wọ́n wà nílùú Róòmù yẹn , ẹnu wa kò gbọpẹ́ fún onírúurú ọ̀nà tí Ọlọ́run ti gbà fi ìyọ́nú rẹ̀ hàn sí wa , tó sì ń bá a nìṣó láti máa fi hàn sí wa lójoojúmọ́ , ní gbogbo ìgbésí ayé wa . 
 Nítorí náà , ọkàn wa kún fún ọpẹ́ gan - an , èyí sì ń mú ká sin Ọlọ́run pẹ̀lú gbogbo okun wa , ohun ìní wa , àti ẹ̀bùn tá a ní . 
 Ìfẹ́ ọkàn wa yìí tún ń mú ká sa gbogbo ipa wa láti lè máa ronú bíi ti Kristi , kì í ṣe lọ́nà táwọn èèyàn ayé ń gbà ronú . 
 Níní èrò tí Kristi ní sì máa ń nípa lórí bá a ṣe ń ṣe sáwọn ẹlòmíràn , ìyẹn àwọn tá a jọ jẹ́ onígbàgbọ́ àtàwọn tí kì í ṣe onígbàgbọ́ . 
 Àpẹẹrẹ kan nìyí : Bá a bá ń ronú bíi ti Kristi , a ó máa yẹra fún ẹ̀mí ìgbẹ̀san . — 1 Pétérù 2 : 21 - 23 . 
 “ Ẹ jẹ́ Kí Ìfẹ́ Yín Wà Láìsí Àgàbàgebè ” 
 Irú ìfẹ́ wo ni Pọ́ọ̀lù jíròrò rẹ̀ nínú Róòmù orí Kejìlá ? 
 Kì í ṣe nítorí pé kíkọ̀ láti fi ibi san ibi jẹ́ ohun tó tọ́ nìkan ló ń mú ká yàgò fún un , àmọ́ nítorí pé ó tún jẹ́ ohun tó fìfẹ́ hàn . 
 Kíyè sí ọ̀nà tí àpọ́sítélì Pọ́ọ̀lù tún gbà jíròrò ìdí tó fi yẹ ká máa ní ìfẹ́ . 
 Nínú ìwé Róòmù , ọ̀pọ̀ ìgbà ni Pọ́ọ̀lù lo ọ̀rọ̀ náà “ ìfẹ́ ” ( a·gaʹpe lédè Gíríìkì ) nígbà tó ń sọ nípa ìfẹ́ tí Ọlọ́run àti Kristi ní sí wa . 
 Àmọ́ o , nínú orí Kejìlá , Pọ́ọ̀lù lo a·gaʹpe lọ́nà mìíràn tó yàtọ̀ nígbà tó ń sọ nípa fífi ìfẹ́ hàn sáwọn èèyàn bíi tiwa . 
 Lẹ́yìn tó ti sọ pé àwọn ẹ̀bùn tẹ̀mí yàtọ̀ síra àti pé àwọn kan lára àwọn onígbàgbọ́ ní in , ó wá sọ ànímọ́ kan tó jẹ́ pé gbogbo Kristẹni ló yẹ kó sapá láti ní in . 
 Ó sọ pé : “ Ẹ jẹ́ kí ìfẹ́ yín wà láìsí àgàbàgebè . ” 
 Fífi ìfẹ́ hàn sáwọn ẹlòmíràn ni olórí ọ̀nà tá a fi ń dá àwọn Kristẹni tòótọ́ mọ̀ . 
 Pọ́ọ̀lù gbà wá níyànjú láti rí i dájú pé ìfẹ́ tí à ń fi hàn gẹ́gẹ́ bíi Kristẹni wá látọkàn wa . 
 Báwo la ṣe lè fi ìfẹ́ àìṣẹ̀tàn hàn ? 
 Kò tán síbẹ̀ o , Pọ́ọ̀lù tún sọ bá a ṣe lè fi ìfẹ́ àìṣẹ̀tàn hàn , ó ní : “ Ẹ fi tẹ̀gàntẹ̀gàn kórìíra ohun burúkú , ẹ rọ̀ mọ́ ohun rere . ” 
 “ Fi tẹ̀gàntẹ̀gàn kórìíra ” àti “ rọ̀ mọ́ ” jẹ́ ọ̀rọ̀ tó lágbára gan - an . 
 A lè túmọ̀ “ fi tẹ̀gàntẹ̀gàn kórìíra ” sí “ kórìíra gidigidi . ” 
 Kì í ṣe àwọn ohun tó máa tìdí ìwà ibi jáde nìkan ló yẹ ká kórìíra , a tún gbọ́dọ̀ kórìíra ibi fúnra rẹ̀ . 
 Àtinú ọ̀rọ̀ ìṣe Gíríìkì tó túmọ̀ sí “ lẹ̀ mọ́ ” ni wọ́n ti túmọ̀ ọ̀rọ̀ náà “ rọ̀ mọ́ . ” 
 Kristẹni tó ní ojúlówó ìfẹ́ máa ń rọ̀ mọ́ ìwà rere , débi pé á di ohun tí kò ṣeé mú kúrò nínú ìwà ẹni náà . 
 Ọ̀rọ̀ ìṣílétí wo ni Pọ́ọ̀lù sọ léraléra ? 
 Léraléra ni Pọ́ọ̀lù sọ̀rọ̀ nípa ọ̀nà pàtàkì kan téèyàn lè gbà fi ìfẹ́ hàn . 
 Ó ní : “ Ẹ máa bá a nìṣó ní sísúre fún àwọn tí ń ṣe inúnibíni ; ẹ máa súre , ẹ má sì máa gégùn - ún . ” 
 “ Ẹ má ṣe fi ibi san ibi fún ẹnì kankan . ” 
 “ Ẹ má ṣe gbẹ̀san ara yín , ẹ̀yin olùfẹ́ ọ̀wọ́n . ” 
 “ Má ṣe jẹ́ kí ibi ṣẹ́gun rẹ , ṣùgbọ́n máa fi ire ṣẹ́gun ibi . ” 
 Àwọn ọ̀rọ̀ Pọ́ọ̀lù yìí jẹ́ ká rí i kedere bó ṣe yẹ ká máa ṣe sáwọn aláìgbàgbọ́ , kódà àwọn tó ń ṣàtakò sí wa . 
 “ Ẹ Máa Bá A Nìṣó Ní Sísúre fún Àwọn Tí Ń Ṣe Inúnibíni ” 
 Ọ̀nà wo la lè gbà súre fáwọn tó ń ṣenúnibíni sí wa ? 
 Báwo la ṣe lè fi ìmọ̀ràn Pọ́ọ̀lù sílò , èyí tó sọ pé : “ Ẹ máa bá a nìṣó ní sísúre fún àwọn tí ń ṣe inúnibíni ” ? 
 Jésù sọ fáwọn ọmọlẹ́yìn rẹ̀ pé : “ Ẹ máa bá a lọ láti máa nífẹ̀ẹ́ àwọn ọ̀tá yín àti láti máa gbàdúrà fún àwọn tí ń ṣe inúnibíni sí yín . ” 
 Nípa báyìí , ọ̀nà kan tá à ń gbà súre fáwọn tó ń ṣenúnibíni sí wa jẹ́ nípa gbígbàdúrà fún wọn , ká máa bẹ Ọlọ́run pé bó bá jẹ́ pé àìmọ̀kan ló ń mú káwọn kan máa ṣenúnibíni sí wa , kí Jèhófà là wọ́n lójú kí wọ́n lè rí òtítọ́ . 
 Lóòótọ́ , ó lè dà bí ohun tó ṣàjèjì láti máa bẹ Ọlọ́run pé kó bù kún ẹnì kan tó ń ṣenúnibíni sí wa . 
 Àmọ́ , bí ọ̀nà tá à ń gbà ronú bá ṣe túbọ̀ ń jọ ti Kristi , bẹ́ẹ̀ la ṣe máa túbọ̀ lè fi ìfẹ́ hàn sáwọn ọ̀tá wa . 
 Kí ló lè jẹ́ àbájáde fífi irú ìfẹ́ yìí hàn ? 
 ( a ) Kí la lè kọ́ látinú àpẹẹrẹ Sítéfánù ? 
 ( b ) Gẹ́gẹ́ bí ìgbésí ayé Pọ́ọ̀lù ti fi hàn , àyípadà wo ló lè ṣẹlẹ̀ sáwọn kan tó ń ṣenúnibíni ? 
 Sítéfánù gbàdúrà fáwọn tó ṣenúnibíni sí i , àdúrà rẹ̀ kò sì já sásán . 
 Kò pẹ́ lẹ́yìn ọjọ́ Pẹ́ńtíkọ́sì ọdún 33 Sànmánì Kristẹni , làwọn tó ń ṣàtakò sí ìjọ Kristẹni mú Sítéfánù , tí wọ́n wọ́ ọ jáde kúrò nílùú Jerúsálẹ́mù , tí wọ́n sì bẹ̀rẹ̀ sí í sọ ọ́ lókùúta . 
 Kó tó gbẹ̀mí mì , ó kígbe sí Jèhófà pé : “ Jèhófà , má ka ẹ̀ṣẹ̀ yìí sí wọn lọ́rùn . ” 
 Ọ̀kan lára àwọn ọkùnrin tí Sítéfánù gbàdúrà fún lọ́jọ́ yẹn ni Sọ́ọ̀lù . 
 Ó wà níbẹ̀ nígbà tí wọ́n ń pa Sítéfánù , ó sì fọwọ́ sí i . 
 Nígbà tó yá , Jésù tó ti jíǹde bá Sọ́ọ̀lù sọ̀rọ̀ . 
 Ẹni tó ti ń ṣenúnibíni tẹ́lẹ̀ yẹn wá di ọmọlẹ́yìn Kristi , ó sì tún di àpọ́sítélì Pọ́ọ̀lù nígbà tó yá , òun ló sì kọ lẹ́tà tí à ń jíròrò yìí sáwọn ará Róòmù . 
 Gẹ́gẹ́ bí Sítéfánù ṣe gbà á ládùúrà , Jèhófà dárí ẹ̀ṣẹ̀ inúnibíni tí Pọ́ọ̀lù ṣe jì í . 
 Abájọ tí Pọ́ọ̀lù fi gba àwọn Kristẹni níyànjú pé : “ Ẹ máa bá a nìṣó ní sísúre fún àwọn tí ń ṣe inúnibíni ” ! 
 Ohun tó ṣẹlẹ̀ sí òun fúnra rẹ̀ ti jẹ́ kó mọ̀ pé àwọn kan tí wọ́n ń ṣenúnibíni lè di ìránṣẹ́ Ọlọ́run tó bá yá . 
 Lọ́jọ́ òní , àwọn kan tó ń ṣenúnibíni ti di onígbàgbọ́ bíi ti Pọ́ọ̀lù nítorí ẹ̀mí àlàáfíà táwọn ìránṣẹ́ Jèhófà ní . 
 “ Ẹ Jẹ́ Ẹlẹ́mìí Àlàáfíà Pẹ̀lú Gbogbo Ènìyàn ” 
 Báwo ni ọ̀rọ̀ ìyànjú tó wà nínú Róòmù 12 : 9 , 17 ṣe tan mọ́ ara wọn ? 
 Ọ̀rọ̀ ìṣílétí tí Pọ́ọ̀lù tún sọ nípa bó ṣe yẹ ká máa ṣe sáwọn onígbàgbọ́ àtàwọn aláìgbàgbọ́ ni pé : “ Ẹ má ṣe fi ibi san ibi fún ẹnì kankan . ” 
 Gbólóhùn yìí ló jẹ́ àbárèbábọ̀ ohun tó ti kọ́kọ́ sọ tẹ́lẹ̀ , pé : “ Ẹ fi tẹ̀gàntẹ̀gàn kórìíra ohun burúkú . ” 
 Àbí , báwo lẹnì kan á ṣe sọ pé lóòótọ́ lòun kórìíra ohun búburú tàbí ibi , tó bá ń fi ibi san ibi táwọn mìíràn ṣe sí i ? 
 Òdìkejì níní ìfẹ́ “ láìsí àgàbàgebè ” ni ṣíṣe irú nǹkan bẹ́ẹ̀ yóò jẹ́ . 
 Pọ́ọ̀lù wá sọ pé : “ Ẹ pèsè àwọn ohun tí ó dára lọ́pọ̀lọpọ̀ lójú gbogbo ènìyàn . ” 
 Báwo la ṣe lè fi ohun tó sọ yìí sílò ? 
 Báwo ló ṣe yẹ kí ìwà wa rí “ lójú gbogbo ènìyàn ” ? 
 Nínú lẹ́tà tí Pọ́ọ̀lù ti kọ́kọ́ kọ sáwọn ará Kọ́ríńtì , ó sọ nípa inúnibíni táwọn àpọ́sítélì ń dojú kọ . 
 Ó kọ̀wé pé : “ Àwa ti di ìran àpéwò ní gbọ̀ngàn ìwòran fún ayé , àti fún àwọn áńgẹ́lì , àti fún àwọn ènìyàn . . . . 
 Nígbà tí wọ́n ń kẹ́gàn wa , àwa ń súre ; nígbà tí wọ́n ń ṣe inúnibíni sí wa , àwa ń mú un mọ́ra ; nígbà tí wọ́n ń bà wá lórúkọ jẹ́ , àwa ń pàrọwà . ” 
 Bákan náà lọ̀rọ̀ rí fáwọn Kristẹni tòótọ́ lónìí , àwọn èèyàn ayé ń kíyè sí wọn . 
 Nígbà táwọn tó wà láyìíká wa bá rí àwọn nǹkan dáadáa tí à ń ṣe , kódà nígbà táwọn kan bá ń ṣe ohun tí kò dára sí wa , èyí lè mú kí wọ́n túbọ̀ fojú tó dára wo ohun tí à ń wàásù rẹ̀ . — 1 Pétérù 2 : 12 . 
 Báwo ló ṣe yẹ ká sapá tó láti wà ní àlàáfíà pẹ̀lú àwọn mìíràn ? 
 Báwo ló ṣe yẹ ká sapá tó láti wà ní àlàáfíà pẹ̀lú àwọn èèyàn ? 
 Ó yẹ ká ṣe gbogbo ohun tá a bá lè ṣe . 
 Pọ́ọ̀lù sọ fáwọn arákùnrin rẹ̀ tí wọ́n jẹ́ Kristẹni pé : “ Bí ó bá ṣeé ṣe , níwọ̀n bí ó bá ti jẹ́ pé ọwọ́ yín ni ó wà , ẹ jẹ́ ẹlẹ́mìí àlàáfíà pẹ̀lú gbogbo ènìyàn . ” 
 “ Bí ó bá ṣeé ṣe ” àti “ níwọ̀n bí ó bá ti jẹ́ pé ọwọ́ yín ni ó wà ” jẹ́ àwọn gbólóhùn tó ń ṣàlàyé ọ̀rọ̀ , wọ́n sì ń fi hàn pé wíwà ní àlàáfíà pẹ̀lú àwọn ẹlòmíràn lè má ṣeé ṣe nígbà mìíràn . 
 Bí àpẹẹrẹ , a ò ní rú òfin Ọlọ́run nítorí pé a ṣáà fẹ́ wà ní àlàáfíà pẹ̀lú àwọn èèyàn . 
 Síbẹ̀síbẹ̀ , a ó ṣe gbogbo ohun tó bọ́gbọ́n mu tá a bá lè ṣe láti wà ní àlàáfíà “ pẹ̀lú gbogbo ènìyàn , ” láìré ìlànà òdodo kọjá . 
 “ Ẹ Má Ṣe Gbẹ̀san Ara Yín ” 
 Kí la rí nínú Róòmù 12 : 19 tó fi hàn pé kò yẹ ká máa gbẹ̀san ? 
 Pọ́ọ̀lù tún sọ ìdí pàtàkì mìíràn tí kò fi yẹ ká máa gbẹ̀san . 
 Ìdí ọ̀hún ni pé , yóò fi hàn pé a kì í ṣe ọ̀yájú . 
 Ó sọ pé : “ Ẹ má ṣe gbẹ̀san ara yín , ẹ̀yin olùfẹ́ ọ̀wọ́n , ṣùgbọ́n ẹ yàgò fún ìrunú ; nítorí a ti kọ̀wé rẹ̀ pé : ‘ Tèmi ni ẹ̀san ; dájúdájú , èmi yóò san ẹ̀san , ni Jèhófà wí . ’ ” 
 Tí Kristẹni kan bá ń gbìyànjú láti gbẹ̀san , ọ̀yájú ni irú ẹni bẹ́ẹ̀ . 
 Ohun tó yẹ kí Ọlọ́run ṣe ló ń gbà ṣe yẹn . 
 Ìyẹn nìkan kọ́ o , nípa fífúnra rẹ̀ gbẹ̀san , ńṣe nirú ẹni bẹ́ẹ̀ ń fi hàn pé òun ò nígbàgbọ́ nínú ohun tí Jèhófà sọ pé : “ Èmi yóò gbẹ̀san . ” 
 Kàkà bẹ́ẹ̀ , àwọn Kristẹni tòótọ́ máa ń fọkàn tán Jèhófà pé yóò “ mú kí a ṣe ìdájọ́ òdodo fún àwọn àyànfẹ́ rẹ̀ . ” 
 Nítorí pé wọn kì í ṣe ọ̀yájú , wọ́n máa ń jẹ́ kí Ọlọ́run bá wọn gbẹ̀san ohun tí kò dára táwọn mìíràn ṣe sí wọn . — Jeremáyà 30 : 23 , 24 ; Róòmù 1 : 18 . 
 16 , 17 . ( a ) Kí ló túmọ̀ sí láti “ kó òkìtì ẹyín iná ” lé ẹnì kan lórí ? 
 ( b ) Ǹjẹ́ ó ti ṣẹlẹ̀ lójú rẹ rí tí ìwà rere mú kí ọkàn ẹnì kan tó jẹ́ aláìgbàgbọ́ rọ̀ ? 
 Bó bá jẹ́ bẹ́ẹ̀ , sọ àpẹẹrẹ kan . 
 Kò sí àní - àní pé ńṣe ni gbígbẹ̀san ohun tí ọ̀tá kan ṣe yóò mú kí ọkàn ọ̀tá náà túbọ̀ le sí i . 
 Àmọ́ ṣíṣe dáadáa sí ọ̀tá náà lè mú kí ọkàn rẹ̀ rọ̀ . 
 Kí nìdí ? 
 Kíyè sí ohun tí Pọ́ọ̀lù sọ fáwọn Kristẹni tó wà nílùú Róòmù . 
 Ó ní : “ Bí ebi bá ń pa ọ̀tá rẹ , fún un ní oúnjẹ jẹ ; bí òùngbẹ bá ń gbẹ ẹ́ , fún un ní ohun kan láti mu ; nítorí nípa ṣíṣe èyí , ìwọ yóò máa kó òkìtì ẹyín iná lé e ní orí . ” 
 Kí lèyí túmọ̀ sí ? 
 Láti “ kó òkìtì ẹyín iná lé e ní orí ” jẹ́ àkànlò èdè kan tí wọ́n mú jáde látinú ọ̀nà tí wọ́n máa ń gbà yọ́ irin tútù lákòókò tí wọ́n ń kọ Bíbélì . 
 Wọ́n máa ń kó irin tútù sínú ìléru , yàtọ̀ sí pé wọ́n máa ń kó ẹ̀ṣẹ́ iná sí ìdí irin tútù náà , wọ́n tún máa ń kó o sórí rẹ̀ pẹ̀lú . 
 Ẹ̀ṣẹ́ iná tí wọ́n wà sórí ìrìn tútù náà máa ń jẹ́ kí iná náà túbọ̀ gbóná gan - an débi pé , irin tútù náà á yọ́ , ìdọ̀tí ara rẹ̀ á sì kúrò . 
 Lọ́nà kan náà , bá a bá ń ṣe ohun tó dára sí ẹnì kan tó ń ṣe àtakò sí wa , a lè mú kí ọkàn rẹ̀ tó le “ yọ́ ” ká sì wá rí àwọn ànímọ́ dáadáa tí onítọ̀hún ní . 
 Àní sẹ́ , ọ̀pọ̀ àwọn tó jẹ́ ara ìjọ Kristẹni ló jẹ́ pé nǹkan dáadáa táwọn ìránṣẹ́ Jèhófà ṣe fún wọn ló kọ́kọ́ jẹ́ kó wù wọ́n láti wá sínú ìjọsìn tòótọ́ . 
 Ìdí Tí A Kò Fi Ń Gbẹ̀san 
 Kí nìdí tí kíkọ̀ láti gbẹ̀san fi jẹ́ ohun tó tọ́ , tó fìfẹ́ hàn , tó sì fi hàn pé a kì í ṣe ọ̀yájú ? 
 Nínú ìjíròrò ṣókí tá a ṣe nípa Róòmù orí Kejìlá yìí , a ti rí ọ̀pọ̀ ìdí tó ṣe pàtàkì tí kò fi yẹ ká máa “ fi ibi san ibi fún ẹnì kankan . ” 
 Àkọ́kọ́ , kíkọ̀ láti gbẹ̀san jẹ́ ohun tó tọ́ láti ṣe . 
 Tá a bá ro ìyọ́nú tí Ọlọ́run ń fi hàn sí wa , ó tọ́ ó sì bọ́gbọ́n mu pé ká fi ara wa fún Jèhófà ká sì máa pa àwọn àṣẹ rẹ̀ mọ́ tinútinú , títí kan àṣẹ tó pa pé ká máa nífẹ̀ẹ́ àwọn ọ̀tá wa . 
 Èkejì , kíkọ̀ láti fi ibi san ibi jẹ́ ohun tó fi ìfẹ́ hàn tó yẹ ká máa ṣe . 
 Tá ò bá lẹ́mìí ìgbẹ̀san , tá a sì ń wá bí àlàáfíà yóò ṣe wà , ìyẹn túmọ̀ sí pé a nífẹ̀ẹ́ a sì nírètí láti ran àwọn alátakò lọ́wọ́ láti wá jọ́sìn Jèhófà , kódà àwọn alátakò tó burú gan - an pàápàá . 
 Ẹ̀kẹta , kíkọ̀ láti gbẹ̀san fi hàn pé a kì í ṣe ọ̀yájú . 
 Tá a bá ń fúnra wa gbẹ̀san , ńṣe là ń kọjá àyè wa , nítorí Jèhófà sọ pé : “ Tèmi ni ẹ̀san . ” 
 Ọ̀rọ̀ Ọlọ́run tún kìlọ̀ fún wa pé : “ Ìkùgbù ha ti dé bí ? 
 Nígbà náà , àbùkù yóò dé ; ṣùgbọ́n ọgbọ́n wà pẹ̀lú àwọn amẹ̀tọ́mọ̀wà . ” 
 Tá a bá fi hàn pé a jẹ́ ọlọgbọ́n nípa jíjẹ́ kí Ọlọ́run fúnra rẹ̀ gbẹ̀san ìwà burúkú kan , ìyẹn fi hàn pé a kì í ṣe ọ̀yájú . 
 Kí la ó jíròrò nínú àpilẹ̀kọ tó tẹ̀ lé èyí ? 
 Pọ́ọ̀lù wá ṣàkópọ̀ gbogbo ohun tó ti jíròrò nípa bó ṣe yẹ ká máa ṣe sáwọn èèyàn . 
 Ó gba àwọn Kristẹni níyànjú pé : “ Má ṣe jẹ́ kí ibi ṣẹ́gun rẹ , ṣùgbọ́n máa fi ire ṣẹ́gun ibi . ” 
 Àwọn ohun búburú wo ló ń kojú wa lónìí ? 
 Báwo la ṣe lè ṣẹ́gun wọn ? 
 A óò dáhùn àwọn ìbéèrè wọ̀nyí àtàwọn mìíràn tó jẹ mọ́ ọn nínú àpilẹ̀kọ tó kàn . 
 Ǹjẹ́ O Lè Ṣàlàyé ? 
 • Ìmọ̀ràn wo la rí léraléra nínú Róòmù orí kejìlá ? 
 • Nítorí àwọn ìdí wo la ò fi ní gbẹ̀san ? 
 • Àwọn àǹfààní wo làwa àtàwọn mìíràn máa rí tí a kò bá “ fi ibi san ibi ” ? 
 [ Àpótí tó wà ní ojú ìwé 22 ] 
 Róòmù orí Kejìlá sọ nípa àjọṣe Kristẹni kan pẹ̀lú 
 • Jèhófà 
 • àwọn onígbàgbọ́ bíi tiẹ̀ 
 • àwọn aláìgbàgbọ́ 
 [ Àwòrán tó wà ní ojú ìwé 23 ] 
 Lẹ́tà tí Pọ́ọ̀lù kọ sáwọn ará Róòmù ní ìmọ̀ràn tó wúlò gan - an nínú fáwọn Kristẹni 
 [ Àwòrán tó wà ní ojú ìwé 25 ] 
 Kí la lè kọ́ látinú àpẹẹrẹ Sítéfánù tó jẹ́ ọmọ ẹ̀yìn Jésù ? 
 “ Máa Fi Ire Ṣẹ́gun Ibi ” 
 “ Má ṣe jẹ́ kí ibi ṣẹ́gun rẹ , ṣùgbọ́n máa fi ire ṣẹ́gun ibi . ” — RÓÒMÙ 12 : 21 . 
 Kí nìdí tó fi yẹ kó dá wa lójú pé a lè ṣẹ́gun ibi ? 
 ǸJẸ́ ó ṣeé ṣe láti má juwọ́ sílẹ̀ fáwọn tó ń ta ko ìsìn tòótọ́ lójú méjèèjì ? 
 Ǹjẹ́ ó ṣeé ṣe láti borí àwọn nǹkan tó fẹ́ fà wá padà sínú ayé táwọn èèyàn kò ti ṣèfẹ́ Ọlọ́run ? 
 Bẹ́ẹ̀ ni , ni ìdáhùn sáwọn ìbéèrè méjèèjì wọ̀nyí ! 
 Kí nìdí tá a fi sọ bẹ́ẹ̀ ? 
 Nítorí ohun tí àpọ́sítélì Pọ́ọ̀lù sọ nínú lẹ́tà tó kọ sáwọn ará Róòmù ni . 
 Ó kọ̀wé pé : “ Má ṣe jẹ́ kí ibi ṣẹ́gun rẹ , ṣùgbọ́n máa fi ire ṣẹ́gun ibi . ” 
 Bá a bá gbọ́kàn lé Jèhófà tá a sì pinnu pé a ò ní jẹ́ kí ayé ṣẹ́gun wa , ìwà ibi wọn kò ní borí wa . 
 Síwájú sí i , gbólóhùn náà , máa “ ṣẹ́gun ibi ” fi hàn pé a lè borí ibi tá a bá ń bá a nìṣó láti máa gbógun tì í . 
 Kìkì àwọn tí kò bá wà lójúfò mọ́ tí wọ́n sì dáwọ́ ìjà dúró ni ayé búburú yìí àti Sátánì Èṣù , tó jẹ́ ẹni ibi tó ń ṣàkóso ayé , máa ṣẹ́gun wọn . — 1 Jòhánù 5 : 19 . 
 Kí nìdí tí a ó fi gbé àwọn nǹkan kan tó ṣẹlẹ̀ nígbèésí ayé Nehemáyà yẹ̀ wò ? 
 Ní nǹkan bí ẹ̀ẹ́dẹ́gbẹ̀ta ọdún ṣáájú ìgbà ayé Pọ́ọ̀lù , ìránṣẹ́ Ọlọ́run kan tó ń gbé nílùú Jerúsálẹ́mù fi hàn pé òótọ́ lọ̀rọ̀ tí Pọ́ọ̀lù sọ nípa gbígbógun ti ibi . 
 Nehemáyà ni ìránṣẹ́ Ọlọ́run tá à ń wí yìí , kì í ṣe pé ó kojú àtakò àwọn èèyànkéèyàn nìkan ni , àmọ́ ó tún fi ire ṣẹ́gun ibi . 
 Àwọn ìṣòro wo ló dójú kọ ? 
 Kí ló ràn án lọ́wọ́ láti ṣàṣeyọrí ? 
 Báwo la ṣe lè fara wé àpẹẹrẹ rẹ̀ ? 
 Ká lè rí ìdáhùn sáwọn ìbéèrè wọ̀nyí , ẹ jẹ́ ká jíròrò àwọn nǹkan díẹ̀ tó ṣẹlẹ̀ nígbèésí ayé Nehemáyà . 
 * 
 Àárín àwọn wo ni Nehemáyà gbé , ohun ńlá wo ló sì gbé ṣe ? 
 Ààfin Atasásítà ọba Páṣíà ni Nehemáyà ti ń ṣiṣẹ́ . 
 Bó tilẹ̀ jẹ́ pé àárín àwọn aláìgbàgbọ́ ni Nehemáyà ń gbé , kò ‘ dáṣà ní àfarawé ètò àwọn nǹkan ’ ayé ìgbà yẹn . 
 Nígbà tí wọ́n nílò ìrànlọ́wọ́ nílẹ̀ Júdà , ó fi ìgbésí ayé ọlọ́lá tó ń gbé sílẹ̀ , ó rìnrìn àjò kan tí kò rọrùn lọ sílùú Jerúsálẹ́mù , ó sì bẹ̀rẹ̀ iṣẹ́ títún ògiri ìlú náà mọ , èyí tó jẹ́ iṣẹ́ bàǹtàbanta . 
 Bó tilẹ̀ jẹ́ pé gómìnà ìlú Jerúsálẹ́mù ni Nehemáyà , ojoojúmọ́ ló ń ṣíṣẹ́ àṣekára pẹ̀lú àwọn ọmọ Ísírẹ́lì bíi tirẹ̀ “ láti ìgbà tí ọ̀yẹ̀ [ bá ] ti là títí di ìgbà tí ìràwọ̀ [ bá ] yọ . ” 
 Nípa báyìí , láàárín oṣù méjì péré , iṣẹ́ náà parí pátápátá ! 
 Àṣeyọrí ńlá gbáà lèyí jẹ́ , nítorí pé nígbà tí iṣẹ́ yẹn ń lọ lọ́wọ́ , àwọn ọmọ Ísírẹ́lì rí onírúurú àtakò . 
 Àwọn wo ló ń ṣàtakò sí Nehemáyà , kí sì nìdí tí wọ́n fi ń ṣàtakò rẹ̀ ? 
 Kí làwọn ọ̀tá Nehemáyà ní lọ́kàn ? 
 Àwọn tó dìídì ń ṣàtakò yìí ni Sáńbálátì , Tobáyà , àti Géṣémù , tí wọ́n jẹ́ èèyàn pàtàkì , ibi tí wọ́n ń gbé kò sì jìnnà sílẹ̀ Júdà . 
 Níwọ̀n bó ti jẹ́ pé ọ̀tá àwọn èèyàn Ọlọ́run ni wọ́n , “ ó dà bí ohun tí ó burú lójú wọn pé [ Nehemáyà ] wá láti wá ohun rere fún àwọn ọmọ Ísírẹ́lì . ” 
 Àwọn ọ̀tá Nehemáyà ṣáà fẹ́ rí i dájú pé àwọn dá ètò ògiri mímọ tí Nehemáyà ń ṣe dúró , kódà wọ́n gbìmọ̀ pọ̀ láti ṣe ibi . 
 Ǹjẹ́ Nehemáyà yóò ‘ jẹ́ kí ibi ṣẹ́gun òun ’ ? 
 “ Ó Bínú , Ó sì Fara Ya Gidigidi ” 
 5 , 6 . ( a ) Kí làwọn ọ̀tá Nehemáyà ṣe nígbà tí wọ́n rí i pé iṣẹ́ mímọ ògiri náà ń tẹ̀ síwájú ? 
 ( b ) Kí nìdí táwọn ọ̀tá Nehemáyà kò fi lè kó o láyà jẹ ? 
 Nehemáyà kò bẹ̀rù rárá , kàkà bẹ́ẹ̀ ńṣe ló rọ àwọn èèyàn rẹ̀ pé : “ Ẹ jẹ́ kí a tún ògiri Jerúsálẹ́mù mọ . ” 
 Àwọn náà sì dáhùn pé : ‘ A ó mọlé . ’ 
 Nehemáyà wá sọ pé : “ Wọ́n fún ọwọ́ wọn lókun fún iṣẹ́ rere náà , ” àmọ́ àwọn alátakò “ bẹ̀rẹ̀ sí fi wá ṣẹ̀sín , wọ́n sì ń fojú tẹ́ńbẹ́lú wa pé : ‘ Kí ni ohun tí ẹ ń ṣe yìí ? 
 Ṣé ọba ni ẹ̀yin ń ṣọ̀tẹ̀ sí ? ’ ” 
 Nehemáyà kò jẹ́ kí ọ̀rọ̀ ẹ̀gàn tí wọ́n ń sọ àtàwọn ẹ̀sùn èké tí wọ́n fi kàn án dẹ́rù ba òun . 
 Ó sọ fáwọn alátakò náà pé : “ Ọlọ́run ọ̀run ni Ẹni tí yóò yọ̀ǹda àṣeyọrí sí rere fún wa , àti pé àwa fúnra wa , tí a jẹ́ ìránṣẹ́ rẹ̀ , yóò dìde , a ó sì mọlé . ” 
 Nehemáyà pinnu láti máa bá “ iṣẹ́ rere náà ” lọ . 
 Ọ̀kan lára àwọn alátakò yẹn , ìyẹn Sáńbálátì wá “ bínú , ó sì fara ya gidigidi , ” ó sì túbọ̀ ń sọ̀kò ọ̀rọ̀ sí wọn . 
 Bẹ́ẹ̀ ló ń fi wọ́n ṣẹ̀sín pé : “ Kí ni àwọn Júù ahẹrẹpẹ ń ṣe ? ” 
 “ Wọn yóò ha mú àwọn òkúta sọ jí láti inú òkìtì pàǹtí ? ” 
 Tobáyà náà dara pọ̀ mọ́ ọn , ó ní : “ Bí kọ̀lọ̀kọ̀lọ̀ bá gùn ún , dájúdájú , yóò wó ògiri òkúta wọn lulẹ̀ . ” 
 Kí ni Nehemáyà ṣe ? 
 Kí ni Nehemáyà ṣe nígbà táwọn ọ̀tá rẹ̀ ń fẹ̀sùn kàn án ? 
 Nehemáyà kò ka yẹ̀yẹ́ tí wọ́n ń fi òun ṣe sí . 
 Ó pa àṣẹ Ọlọ́run mọ́ , kò sì gbìyànjú láti gbẹ̀san . 
 Kàkà bẹ́ẹ̀ , ó fi ọ̀ràn náà sílẹ̀ fún Jèhófà ó sì gbàdúrà pé : “ Gbọ́ , ìwọ Ọlọ́run wa , nítorí a ti di ẹni ìfojú - tín - ín - rín ; dá ẹ̀gàn wọn padà sórí wọn . ” 
 Nehemáyà fọkàn tán ọ̀rọ̀ tí Jèhófà sọ pé : “ Tèmi ni ẹ̀san , àti ẹ̀san iṣẹ́ . ” 
 Bákan náà , Nehemáyà àtàwọn èèyàn rẹ̀ “ ń mọ ògiri náà nìṣó . ” 
 Wọn ò jẹ́ kí ohunkóhun dí wọn lọ́wọ́ . 
 Àní sẹ́ , “ gbogbo ògiri náà pátá ni a sì mọ pọ̀ mọ́ra títí lọ dé ìdajì gíga rẹ̀ , àwọn ènìyàn sì ń bá a lọ láti ní ọkàn - àyà fún iṣẹ́ ṣíṣe . ” 
 Àwọn ọ̀tá ìjọsìn tòótọ́ wọ̀nyẹn kò lè dá iṣẹ́ ògiri mímọ́ náà dúró rárá ! 
 Báwo la ṣe lè tẹ̀ lé àpẹẹrẹ Nehemáyà ? 
 ( a ) Báwo la ṣe lè tẹ̀ lé àpẹẹrẹ Nehemáyà nígbà táwọn ọ̀tá bá ń fẹ̀sùn èké kàn wá ? 
 ( b ) Sọ ìrírí kan tó o ní tàbí tó o gbọ́ tó fi hàn pé ó bọ́gbọ́n mu láti má ṣe gbẹ̀san . 
 Lọ́jọ́ òní , àwọn alátakò nílé ìwé , níbi iṣẹ́ , tàbí nínú ìdílé wa pàápàá , lè máa sọ kòbákùngbé ọ̀rọ̀ sí wa kí wọ́n sì máa fẹ̀sùn èké kàn wá . 
 Àmọ́ lọ́pọ̀ ìgbà , fífi ìlànà Ìwé Mímọ́ sílò ni ọ̀nà tó dára jù lọ láti kojú irú àwọn ẹ̀sùn èké bẹ́ẹ̀ . 
 Ìlànà ọ̀hún ni pé : ‘ Ìgbà dídákẹ́ jẹ́ẹ́ wà . ’ 
 Nítorí náà , bíi ti Nehemáyà , a ò ní sọ̀rọ̀ burúkú padà sí wọn . 
 A ó tọ Ọlọ́run lọ nínú àdúrà , a ó sì fọkàn tán ẹni tó mú un dá wa lójú pé : “ Èmi yóò san ẹ̀san . ” 
 Lọ́nà yẹn , a ò ní jẹ́ káwọn alátakò dí wa lọ́wọ́ lẹ́nu iṣẹ́ Ọlọ́run tó yẹ ká ṣe lọ́jọ́ òní , ìyẹn iṣẹ́ wíwàásù ìhìn rere Ìjọba Ọlọ́run àti iṣẹ́ sísọ àwọn èèyàn di ọmọ ẹ̀yìn . 
 Nígbàkigbà tá a bá ń kópa nínú iṣẹ́ ìwàásù , tá ò jẹ́ kí àtakò dí wa lọ́wọ́ , ńṣe là ń fi hàn pé irú ẹ̀mí tí Nehemáyà ní làwa náà ní . 
 ‘ Dájúdájú Àwa Yóò Pa Yín ’ 
 Irú àtakò wo làwọn ọ̀tá Nehemáyà gbé dìde sí i , kí ni Nehemáyà sì ṣe ? 
 Nígbà táwọn tó ń ta ko ìjọsìn tòótọ́ nígbà ayé Nehemáyà gbọ́ pé “ títún ògiri Jerúsálẹ́mù ṣe ti tẹ̀ síwájú , ” wọ́n mú idà wọn “ láti wá bá Jerúsálẹ́mù jà . ” 
 Lójú àwọn Júù yẹn , ó dà bí ẹni pé kò sírètí . 
 Àwọn ará Samáríà wà níhà àríwá , àwọn ọmọ Ámónì wà níhà ìlà oòrùn , àwọn Lárúbáwá wà níhà gúúsù , àwọn ará Áṣídódì sì wà níhà ìwọ̀ oòrùn . 
 Àwọn ọ̀tá wá yí Jerúsálẹ́mù ká ; ó sì dà bíi pé kò sọ́nà àbáyọ fáwọn tó ń mọ ògiri náà ! 
 Kí ni wọ́n máa ṣe ? 
 Nehemáyà sọ pé : “ A gbàdúrà sí Ọlọ́run wa . ” 
 Àwọn ọ̀tá náà halẹ̀ pé : “ Dájúdájú , àwa yóò . . . pa wọ́n , a ó sì fi òpin sí iṣẹ́ náà . ” 
 Ohun tí Nehemáyà wá ṣe ni pé , ó tún yan iṣẹ́ dídáàbòbo ìlú náà fáwọn tó ń mọ ògiri yẹn , “ ti àwọn ti idà wọn , aṣóró wọn àti ọrun wọn . ” 
 Lóòótọ́ , lójú èèyàn , àwọn Júù tí wọ́n kéré gan - an yìí kò lè ṣẹ́gun àwọn ọ̀tá tí wọ́n pọ̀ jù wọ́n lọ fíìfíì yẹn , àmọ́ Nehemáyà rọ̀ wọ́n pé : “ Ẹ má fòyà . . . 
 Jèhófà Ẹni ńlá tí ń múni kún fún ẹ̀rù ni kí ẹ fi sọ́kàn yín . ” — Nehemáyà 4 : 7 - 9 , 11 , 13 , 14 . 
 ( a ) Kí ló fà á tí nǹkan ṣàdédé yí padà láàárín àwọn ọ̀tá Nehemáyà ? 
 ( b ) Kí làwọn ohun tí Nehemáyà ṣe ? 
 Wàyí o , nǹkan ṣàdédé yí padà ? 
 Àwọn ọ̀tá náà dáwọ́ àtakò wọn dúró . 
 Kí nìdí ? 
 Nehemáyà sọ pé : ‘ Ọlọ́run tòótọ́ mú ète wọn já sí pàbó . ’ 
 Àmọ́ Nehemáyà mọ̀ pé àwọn ọ̀tá yẹn ṣì tún lè gbógun dìde . 
 Nípa bẹ́ẹ̀ , ó lo ọgbọ́n , ó yí ọ̀nà táwọn tó ń mọ ògiri náà ń gbà ṣiṣẹ́ padà . 
 Látìgbà náà lọ , “ olúkúlùkù ni ọwọ́ rẹ̀ kan dí fún iṣẹ́ nígbà tí ọwọ́ kejì di ohun ọṣẹ́ mú . ” 
 Nehemáyà tún yan ọkùnrin kan tí “ yóò fun ìwo ” láti jẹ́ káwọn tó ń ṣiṣẹ́ náà mọ̀ bó bá ṣẹlẹ̀ pé àwọn ọ̀tá gbógun dé . 
 Olórí gbogbo rẹ̀ ni pé , Nehemáyà fi àwọn èèyàn náà lọ́kàn balẹ̀ , ó ní : “ Ọlọ́run wa fúnra rẹ̀ yóò jà fún wa . ” 
 Èyí fún àwọn tó ń mọ ògiri náà níṣìírí gan - an ó sì tún jẹ́ kí wọ́n wà ní ìmúrasílẹ̀ bó bá ṣẹlẹ̀ pé wàhálà yọjú , wọ́n sì ń bá iṣẹ́ wọn lọ . 
 Àwọn ẹ̀kọ́ wo la lè rí kọ́ látinú ìtàn yìí ? 
 Kí ló ń jẹ́ káwọn Kristẹni tòótọ́ lè kojú ibi láwọn orílẹ̀ - èdè tí wọ́n ti fòfin de iṣẹ́ Ìjọba Ọlọ́run , báwo ni wọ́n sì ṣe ń fi ire ṣẹ́gun ibi ? 
 Nígbà míì , àwọn Kristẹni tòótọ́ máa ń dojú kọ àtakò tó gbóná janjan . 
 Àní sẹ́ , láwọn orílẹ̀ - èdè kan , àwọn alátakò tó rorò máa ń pọ̀ gan - an wọ́n sì máa ń lágbára gan - an . 
 Tá a bá fojú tèèyàn wò ó , ó dá bíi pé àwọn onígbàgbọ́ bíi tiwa láwọn orílẹ̀ - èdè wọ̀nyẹn kò lè ṣẹ́gun rárá . 
 Síbẹ̀ , ó dá àwọn Ẹlẹ́rìí wọ̀nyẹn lójú pé ‘ Ọlọ́run yóò jà fún wọn . ’ 
 Àní sẹ́ , àwọn tí wọ́n ń rí inúnibíni nítorí ìgbàgbọ́ wọn ti rí i léraléra pé Jèhófà ń dáhùn àdúrà àwọn , ó sì ń “ mú ète ” àwọn ọ̀tá tó lágbára “ já sí pàbó . ” 
 Kódà láwọn orílẹ̀ - èdè tí wọ́n ti fòfin de iṣẹ́ ìwàásù Ìjọba Ọlọ́run , àwọn Kristẹni máa ń wá àwọn ọ̀nà tí wọ́n fi lè máa wàásù ìhìn rere náà nìṣó . 
 Gẹ́gẹ́ báwọn tó mọ ògiri nílùú Jerúsálẹ́mù ṣe yí ọ̀nà tí wọ́n ń gbà ṣiṣẹ́ wọn padà , bẹ́ẹ̀ làwọn Ẹlẹ́rìí Jèhófà lónìí ń lo ọgbọ́n , wọ́n máa ń yí ọ̀nà tí wọ́n ń gbà ṣiṣẹ́ ìwàásù wọn padà nígbà táwọn èèyàn bá ń ṣenúnibíni sí wọn . 
 Àmọ́ ṣá o , wọn kì í lo ohun ìjà ti ara . 
 Kódà , bí wọ́n tilẹ̀ ń halẹ̀ mọ́ wọn pé wọ́n máa ṣe wọ́n bí ọṣẹ́ ṣe ń ṣojú , ìyẹn kì í mú kí wọ́n dáwọ́ iṣẹ́ ìwàásù wọn dúró . 
 Kàkà bẹ́ẹ̀ , ńṣe làwọn arákùnrin àtàwọn arábìnrin tí wọ́n nígboyà yẹn máa ń “ fi ire ṣẹ́gun ibi . ” 
 “ Wá , Jẹ́ Kí A Pàdé Pọ̀ ” 
 12 , 13 . ( a ) Ọgbọ́n ẹ̀wẹ́ wo làwọn alátakò Nehemáyà dá ? 
 ( b ) Kí nìdí tí Nehemáyà fi kọ̀ láti lọ nígbà táwọn ọ̀tá rẹ̀ ní kó wá pàdé àwọn ? 
 Lẹ́yìn táwọn ọ̀tá Nehemáyà rí i pé báwọn ṣe ń gbéjà kò ó ní tààràtà yẹn kò ṣiṣẹ́ , wọ́n wá lo ọgbọ́n ẹ̀wẹ́ láti máa ṣe àtakò . 
 Kódà , wọ́n gbìyànjú ọ̀nà mẹ́ta . 
 Kí làwọn ọ̀nà mẹ́ta náà ? 
 Àkọ́kọ́ , àwọn ọ̀tá Nehemáyà gbìyànjú láti tàn án . 
 Wọ́n sọ fún un pé : “ Wá , jẹ́ kí a pàdé pọ̀ nípasẹ̀ àdéhùn ní àwọn abúlé pẹ̀tẹ́lẹ̀ àfonífojì Ónò . ” 
 Àárín ìlú Jerúsálẹ́mù àti Samáríà ni Ono wà . 
 Àwọn ọ̀tá náà sọ pé kí Nehemáyà pàdé àwọn ní agbedeméjì yìí káwọn lè yanjú aáwọ̀ náà . 
 Ká ní Nehemáyà fẹ́ , ó lè ronú pé : ‘ Ìyẹn mà bọ́gbọ́n mu o . 
 Ó dára ká jọ sọ̀rọ̀ ju ká máa bára wa jà lọ . ’ 
 Àmọ́ Nehemáyà kọ̀ . 
 Ó sì ṣàlàyé ìdí , ó ní : “ Wọ́n ń pète - pèrò láti ṣe ìpalára fún mi . ” 
 Ó mọ ète tí wọ́n ń pa , kò sì jẹ́ kí wọ́n rí òun tàn jẹ . 
 Ẹ̀ẹ̀mẹrin ọ̀tọ̀ọ̀tọ̀ ló sọ fáwọn alátakò rẹ̀ pé : “ Èmi kò . . . lè sọ̀ kalẹ̀ wá . 
 Èé ṣe tí iṣẹ́ náà yóò fi dúró nígbà tí mo bá ṣíwọ́ kúrò lẹ́nu rẹ̀ , tí mo sì sọ̀ kalẹ̀ wá bá yín ? ” 
 Gbogbo ọgbọ́n táwọn ọ̀tá dá láti rí Nehemáyà mú ló já sásán . 
 Iṣẹ́ mímọ ògiri náà ló gbájú mọ́ . — Nehemáyà 6 : 1 - 4 . 
 Kí ni Nehemáyà ṣe nípa àwọn tó ń fẹ̀sùn èké kàn án ? 
 Èkejì , àwọn ọ̀tá Nehemáyà bẹ̀rẹ̀ sí í tan irọ́ kálẹ̀ . 
 Wọ́n fẹ̀sùn èké kan Nehemáyà pé ó “ ń pète - pèrò láti ṣọ̀tẹ̀ ” sí Atasásítà Ọba . 
 Ni wọ́n bá tún sọ fún Nehemáyà lẹ́ẹ̀kan sí i pé : “ Jẹ́ kí a jọ fikùnlukùn . ” 
 Àmọ́ Nehemáyà tún kọ̀ , nítorí ó mọ ohun tó wà lọ́kàn àwọn ọ̀tá náà . 
 Nehemáyà ṣàlàyé pé : “ Gbogbo wọn ń gbìyànjú láti mú wa fòyà , wọ́n ń wí pé : ‘ Ọwọ́ wọn yóò rọ jọwọrọ kúrò lẹ́nu iṣẹ́ náà tí ó fi jẹ́ pé a kì yóò ṣe é . ’ ” 
 Àmọ́ lọ́tẹ̀ yìí , Nehemáyà jẹ́ káwọn ọ̀tá rẹ̀ mọ̀ pé irọ́ ni ẹ̀sùn tí wọ́n fi kan òun , ó sọ fún wọn pé : ‘ Irú ohun tí ẹ̀ ń sọ kò ṣẹlẹ̀ , ṣùgbọ́n láti inú ọkàn - àyà ẹ̀yin fúnra yín ni ẹ ti ń hùmọ̀ wọn . ’ 
 Ìyẹn nìkan kọ́ , Nehemáyà yíjú sí Jèhófà fún ìrànlọ́wọ́ , ó gbàdúrà pé : “ Fún ọwọ́ mi lókun . ” 
 Ọkàn rẹ̀ balẹ̀ pé pẹ̀lú ìrànlọ́wọ́ Jèhófà , òun yóò borí ètekéte yìí òun yóò sì máa bá iṣẹ́ mímọ ògiri náà lọ . — Nehemáyà 6 : 5 - 9 . 
 Ìmọ̀ràn wo ni wòlíì èké kan gba Nehemáyà , kí sì nìdí tí Nehemáyà kò fi tẹ̀ lé ìmọ̀ràn náà ? 
 Ẹ̀kẹta , àwọn ọ̀tá Nehemáyà lo ọ̀dàlẹ̀ èèyàn kan , ìyẹn Ṣemáyà tó jẹ́ ọmọ Ísírẹ́lì , pé kó gbìyànjú láti mú Nehemáyà rú Òfin Ọlọ́run . 
 Ṣemáyà sọ fún Nehemáyà pé : “ Jẹ́ kí a jọ pàdé nípasẹ̀ àdéhùn ní ilé Ọlọ́run tòótọ́ , láàárín tẹ́ńpìlì , sì jẹ́ kí a ti àwọn ilẹ̀kùn tẹ́ńpìlì ; nítorí wọ́n ń wọlé bọ̀ láti wá pa ọ́ . ” 
 Ṣemáyà sọ pé àwọn kan fẹ́ wá pa Nehemáyà àti pé ó lè bọ́ lọ́wọ́ ikú bó bá sá pa mọ́ sínú tẹ́ńpìlì . 
 Àmọ́ Nehemáyà kì í ṣe àlùfáà . 
 Yóò dẹ́ṣẹ̀ bó bá lọ sá pa mọ́ sínú ilé Ọlọ́run . 
 Ǹjẹ́ Nehemáyà yóò rú Òfin Ọlọ́run kó bàa lè dá ẹ̀mí rẹ̀ sí ? 
 Ó wá fún Ṣemáyà lésì pé : “ Ta ni ó sì wà tí ó dà bí èmi tí ó lè wọnú tẹ́ńpìlì , kí ó sì wà láàyè ? 
 Èmi kì yóò wọ̀ ọ́ ! ” 
 Kí nìdí tí Nehemáyà kò fi kó sínú páńpẹ́ tí wọ́n dẹ sílẹ̀ fún un ? 
 Nítorí ó mọ̀ pé , bó tilẹ̀ jẹ́ pé ọmọ Ísírẹ́lì bíi tòun ni Ṣemáyà , “ kì í ṣe Ọlọ́run ni ó rán an . ” 
 Ó ṣe tán , wòlíì tòótọ́ kò ní gbà á nímọ̀ràn pé kó rú Òfin Ọlọ́run . 
 Lọ́tẹ̀ yìí náà , Nehemáyà kò jẹ́ káwọn ẹni ibi tó ń ṣàtakò ṣẹ́gun òun . 
 Èyí mú kó lè sọ láìpẹ́ sí àkókò yẹn pé : “ Nígbà tí ó ṣe , ògiri náà parí ní ọjọ́ kẹẹ̀ẹ́dọ́gbọ̀n Élúlì , ní ọjọ́ méjì - lé - láàádọ́ta . ” — Nehemáyà 6 : 10 - 15 ; Númérì 1 : 51 ; 18 : 7 . 
 ( a ) Báwo ló ṣe yẹ ká ṣe sáwọn ọ̀rẹ́ èké , àwọn tó ń fẹ̀sùn èké kàn wá , àtàwọn èké arákùnrin ? 
 ( b ) Báwo lo ṣe lè fi hàn pé o kò ní ṣe ohun tó lòdì sí ìgbàgbọ́ rẹ nílé , níléèwé , tàbí níbi iṣẹ́ ? 
 Bíi ti Nehemáyà , àwa náà lè dojú kọ àwọn alátakò tí wọ́n lè máa ṣe bí ọ̀rẹ́ , wọ́n sì lè jẹ́ àwọn tó ń fẹ̀sùn èké kàn wá , tàbí àwọn èké arákùnrin . 
 Àwọn kan lè sọ pé ká pàdé àwọn ní agbedeméjì , ká sọ ọ́ lọ́nà bẹ́ẹ̀ . 
 Wọ́n lè gbìyànjú láti sọ fún wa pé , tí a bá tẹ̀ ẹ́ jẹ́jẹ́ lẹ́nu iṣẹ́ ìsìn Jèhófà , a lè máa wá nǹkan tayé ká sì tún máa sin Jèhófà lákòókò kan náà . 
 Àmọ́ o , nítorí pé Ìjọba Ọlọ́run la fi ṣáájú nígbèésí ayé wa , a ò ní tẹ̀ lé ìmọ̀ràn wọn . 
 Àwọn alátakò tún máa ń tan ẹ̀sùn èké kálẹ̀ nípa wa . 
 Láwọn orílẹ̀ - èdè kan , wọ́n máa ń sọ pé ewu la jẹ́ fún Ìjọba , gẹ́gẹ́ bí wọ́n ṣe fẹ̀sùn kan Nehemáyà pé ó ń ṣọ̀tẹ̀ sí ọba . 
 A ti jàre àwọn ẹ̀sùn kan tí wọ́n fi kàn wá láwọn ilé ẹjọ́ . 
 Àmọ́ ibi yòówù kí ọ̀rọ̀ ẹnì kọ̀ọ̀kan wa já sí , àdúrà wa ni pé kí Jèhófà bójú tó àwọn ọ̀ràn náà níbàámu pẹ̀lú ìfẹ́ rẹ̀ , ọkàn wa sì balẹ̀ pé yóò dáhùn àdúrà wa . 
 Àtakò tún lè wá látọ̀dọ̀ àwọn tó ń ṣe bí ẹni pé olùjọ́sìn Jèhófà ni wọ́n . 
 Bí ẹnì kan tó jẹ́ Júù ṣe gbìyànjú láti mú kí Nehemáyà rú Òfin Ọlọ́run kí Nehemáyà bàa lè dá ẹ̀mí rẹ̀ sí , bẹ́ẹ̀ làwọn tí wọ́n ti jẹ́ Ẹlẹ́rìí tẹ́lẹ̀ rí àmọ́ tí wọ́n ti di apẹ̀yìndà ṣe lè gbìyànjú láti mú ká ṣe ohun tí Ọlọ́run kò fẹ́ , lọ́nà kan tàbí òmíràn . 
 Àmọ́ ṣá o , a kì í gbọ́ ọ̀rọ̀ ẹnu àwọn apẹ̀yìndà nítorí a mọ̀ pé pípa òfin Ọlọ́run mọ́ ló máa mú ka ní ìgbàlà kì í ṣe rírú òfin Ọlọ́run ! 
 Dájúdájú , pẹ̀lú ìrànlọ́wọ́ Jèhófà , a lè ṣẹ́gun ibi èyíkéyìí . 
 À Ń Wàásù Ìhìn Rere Láìfi Ibi Pè 
 17 , 18 . ( a ) Kí lohun tí Sátánì àtàwọn aṣojú rẹ̀ fẹ́ ṣe ? 
 ( b ) Kí ni ìwọ́ pinnu láti ṣe , kí sì nìdí ? 
 Ọ̀rọ̀ Ọlọ́run sọ nípa àwọn arákùnrin Kristi tí wọ́n jẹ́ ẹni àmì òróró pé : ‘ Wọ́n ṣẹ́gun Sátánì nítorí ọ̀rọ̀ ìjẹ́rìí wọn . ’ 
 Nítorí náà , wíwàásù ìhìn rere Ìjọba Ọlọ́run lè ràn wá lọ́wọ́ láti ṣẹ́gun Sátánì , ẹni tó pilẹ̀ ibi . 
 Ìdí nìyẹn tí Sátánì kò fi dáwọ́ dúró láti máa gbéjà ko àwọn tó ṣẹ́ kù lára àwọn ẹni àmì òróró àtàwọn “ ogunlọ́gọ̀ ńlá ” nípa gbígbé àtakò dìde sí wọn ! — Ìṣípayá 7 : 9 ; 12 : 17 . 
 Bá a ṣe rí i , oríṣiríṣi ọ̀nà ni àtakò lè gbà wá , ó lè jẹ́ ọ̀rọ̀ kòbákùngbé , tàbí káwọn ọ̀tá máa halẹ̀ pé àwọ́n á ṣe wá ní jàǹbá , tàbí kó jẹ́ pé ọ̀nà ọgbọ́n ẹ̀wẹ́ ló máa gbà wá . 
 Ọ̀nà yòówù kó gbà wá , ohun kan ṣoṣo ni Sátánì ní lọ́kàn , ìyẹn ni láti dá iṣẹ́ ìwàásù tí à ń ṣe dúró . 
 Àmọ́ , yóò kùnà pátápátá nítorí pé bíi ti Nehemáyà ayé ọjọ́un , àwọn èèyàn Ọlọ́run ti pinnu láti “ máa fi ire ṣẹ́gun ibi . ” 
 Wọ́n á máa ṣe bẹ́ẹ̀ nípa bíbá a nìṣó láti máa wàásù ìhìn rere náà títí Jèhófà yóò fi sọ pé iṣẹ́ náà ti parí ! — Máàkù 13 : 10 ; Róòmù 8 : 31 ; Fílípì 1 : 27 , 28 . 
 [ Àlàyé ìsàlẹ̀ ìwé ] 
 Tó o bá túbọ̀ fẹ́ mọ̀ nípa àwọn ìṣẹ̀lẹ̀ wọ̀nyí dáadáa , ka Nehemáyà 1 : 1 - 4 ; 2 : 1 - 6 , 9 - 20 ; 4 : 1 - 23 ; 6 : 1 - 15 . 
 Ǹjẹ́ O Rántí ? 
 • Àtakò wo làwọn ìránṣẹ́ Ọlọ́run dojú kọ láyé ọjọ́un , táwọn Kristẹni lọ́jọ́ òní náà sì ń dojú kọ ? 
 • Kí lohun náà gan - an táwọn ọ̀tá Nehemáyà ní lọ́kàn , kí sì làwọn ọ̀tá Ọlọ́run lọ́jọ́ òní náà ní lọ́kàn ? 
 • Báwo la ṣe ń bá a nìṣó láti máa fi ire ṣẹ́gun ibi lónìí ? 
 [ Àpótí / Àwòrán tó wà ní ojú ìwé 29 ] 
 Àwọn ẹ̀kọ́ tá a rí nínú ìwé Nehemáyà 
 Àwọn ìránṣẹ́ Ọlọ́run ń dojú kọ 
 • ìfiniṣẹ̀sín 
 • ìhàlẹ̀ 
 • ẹ̀tàn 
 Ìtànjẹ máa ń wá látọ̀dọ̀ 
 • àwọn ọ̀rẹ́ èké 
 • àwọn tó ń fẹ̀sùn èké kàn wá 
 • àwọn èké arákùnrin 
 Àwọn ìránṣẹ́ Ọlọ́run máa ń ṣẹ́gun ibi nípa 
 • ṣíṣàì jáwọ́ nínú iṣẹ́ tí Ọlọ́run gbé fún wọn 
 [ Àwòrán tó wà ní ojú ìwé 27 ] 
 Nehemáyà àtàwọn alábàáṣiṣẹ́ rẹ̀ mọ ògiri Jerúsálẹ́mù bó tilẹ̀ jẹ́ pé wọ́n dojú kọ àtakò tó le gan - an 
 [ Àwòrán tó wà ní ojú ìwé 31 ] 
 Àwọn Kristẹni tòótọ́ ń wàásù ìhìn rere láìbẹ̀rù 
 Ǹjẹ́ o Rò Pé o Ti Ṣẹ̀ Sí Ẹ̀mí Mímọ́ ? 
 “ Ẹ̀ṣẹ̀ kan wà tí ń fa ikú . ” — 1 JÒHÁNÙ 5 : 16 . 
 1 , 2 . 
 Báwo la ṣe mọ̀ pé ó ṣeé ṣe kéèyàn ṣẹ̀ sí ẹ̀mí mímọ́ ? 
 OLÙJỌSÌN Ọlọ́run ni obìnrin kan nílẹ̀ Jámánì , síbẹ̀ ó kọ̀wé pé : “ Ìgbà gbogbo ni mò ń rò ó pé mo ti ṣẹ̀ sí ẹ̀mí mímọ́ . ” 
 Ǹjẹ́ ó ṣeé ṣe lóòótọ́ pé kí Kristẹni kan ṣẹ̀ sí ẹ̀mí mímọ́ tí í ṣe agbára ìṣiṣẹ́ Ọlọ́run ? 
 Bẹ́ẹ̀ ni , ó ṣeé ṣe kéèyàn ṣẹ̀ sí ẹ̀mí Jèhófà . 
 Jésù Kristi sọ pé : “ Gbogbo onírúurú ẹ̀ṣẹ̀ àti ọ̀rọ̀ òdì ni a óò dárí ji àwọn ènìyàn , ṣùgbọ́n ọ̀rọ̀ òdì sí ẹ̀mí ni a kì yóò dárí jini . ” 
 Bíbélì kìlọ̀ fún wa pé : “ Bí a bá mọ̀ọ́mọ̀ sọ ẹ̀ṣẹ̀ dídá dàṣà lẹ́yìn rírí ìmọ̀ pípéye nípa òtítọ́ gbà , kò tún sí ẹbọ kankan tí ó ṣẹ́ kù fún ẹ̀ṣẹ̀ mọ́ , bí kò ṣe ìfojúsọ́nà fún ìdájọ́ akúnfẹ́rù . ” 
 Àpọ́sítélì Jòhánù sì sọ pé : “ Ẹ̀ṣẹ̀ kan wà tí ń fa ikú wá báni ní tòótọ́ . ” 
 Àmọ́ , ṣé ẹni tó dẹ́ṣẹ̀ ńlá ló máa fúnra rẹ̀ pinnu bóyá ẹ̀ṣẹ̀ òun jẹ́ ‘ ẹ̀ṣẹ̀ tó ń fa ikú ’ ni ? 
 Béèyàn Bá Ronú Pìwà Dà Yóò Rí Ìdáríjì 
 Tínú èèyàn bá bà jẹ́ gan - an nítorí ẹ̀ṣẹ̀ tó dá , ẹ̀rí kí ló ṣeé ṣe kí ìyẹn jẹ́ ? 
 Jèhófà gan - an ló ń ṣèdájọ́ àwọn tó bá dẹ́ṣẹ̀ . 
 Láìsí àní - àní , gbogbo wa pátá ni yóò jíhìn fún un , kì í sì í ṣe àìtọ́ rárá . 
 Jèhófà ló ń pinnu bóyá ẹnì kan ti dá ẹ̀ṣẹ̀ tí kò ní ìdáríjì , òun ló sì lè mú ẹ̀mí rẹ̀ kúrò lára ẹni . 
 Àmọ́ ṣá o , tínú ẹnì kan bá bà jẹ́ gan - an nítorí ẹ̀ṣẹ̀ tó dá , ó ṣeé ṣe kí ìyẹn jẹ́ ẹ̀rí pé onítọ̀hún ronú pìwà dà látọkànwá . 
 Ṣùgbọ́n kí ni ojúlówó ìrònúpìwàdà ? 
 ( a ) Kí ló túmọ̀ sí pé kéèyàn ronú pìwà dà ? 
 ( b ) Kí nìdí tí ọ̀rọ̀ Sáàmù 103 : 10 - 14 fi jẹ́ ọ̀rọ̀ tó ń tuni nínú gan - an ? 
 Téèyàn bá ronú pìwà dà , ó túmọ̀ sí pé onítọ̀hún ti yí èrò ọkàn rẹ̀ padà nípa irú ojú tó fi ń wo ẹ̀ṣẹ̀ tó dá tàbí ẹ̀ṣẹ̀ tó ń gbèrò àtidá . 
 Ó túmọ̀ sí pé ó kẹ́dùn tàbí pé ó kábàámọ̀ nítorí ẹ̀ṣẹ̀ náà , ó sì ti jáwọ́ nínú rẹ̀ . 
 Tó bá ṣẹlẹ̀ pé a ti dẹ́ṣẹ̀ ńlá , ṣùgbọ́n tá a ti gbé ìgbésẹ̀ tó yẹ , láti fi hàn pé a ronú pìwà dà lóòótọ́ , ọ̀rọ̀ onísáàmù tó tẹ̀ lé e yìí lè jẹ́ ìtùnú fún wa . 
 Ó ní : “ Òun [ Jèhófà ] kì í ṣe sí wa àní gẹ́gẹ́ bí àwọn ẹ̀ṣẹ̀ wa ; bẹ́ẹ̀ ni òun kì í mú ohun tí ó yẹ wá wá sórí wa gẹ́gẹ́ bí àwọn ìṣìnà wa . 
 Nítorí pé bí ọ̀run ti ga ju ilẹ̀ ayé , bẹ́ẹ̀ ni inú rere rẹ̀ onífẹ̀ẹ́ ga lọ́lá sí àwọn tí ó bẹ̀rù rẹ̀ . 
 Bí yíyọ oòrùn ti jìnnà réré sí wíwọ̀ oòrùn , bẹ́ẹ̀ ni ó ṣe mú àwọn ìrélànàkọjá wa jìnnà réré sí wa . 
 Bí baba ti ń fi àánú hàn sí àwọn ọmọ rẹ̀ , bẹ́ẹ̀ ni Jèhófà ń fi àánú hàn sí àwọn tí ó bẹ̀rù rẹ̀ . 
 Nítorí tí òun fúnra rẹ̀ mọ ẹ̀dá wa , ó rántí pé ekuru ni wá . ” — Sáàmù 103 : 10 - 14 . 
 5 , 6 . 
 Sọ kókó inú 1 Jòhánù 3 : 19 - 22 , kó o sì sọ ohun tí ọ̀rọ̀ àpọ́sítélì Jòhánù yẹn túmọ̀ sí . 
 Ọ̀rọ̀ tí àpọ́sítélì Jòhánù sọ ń tuni nínú bákan náà . 
 Ó ní : “ Nípa èyí ni àwa yóò mọ̀ pé a pilẹ̀ṣẹ̀ láti inú òtítọ́ , a óò sì fún ọkàn - àyà wa ní ìdánilójú níwájú rẹ̀ ní ti ohun yòówù nínú èyí tí ọkàn - àyà wa ti lè dá wa lẹ́bi , nítorí Ọlọ́run tóbi ju ọkàn - àyà wa lọ , ó sì mọ ohun gbogbo . 
 Ẹ̀yin olùfẹ́ ọ̀wọ́n , bí ọkàn - àyà wa kò bá dá wa lẹ́bi , a ní òmìnira ọ̀rọ̀ sísọ lọ́dọ̀ Ọlọ́run ; ohun yòówù tí a bá sì béèrè ni a ń rí gbà láti ọ̀dọ̀ rẹ̀ , nítorí a ń pa àwọn àṣẹ rẹ̀ mọ́ , a sì ń ṣe àwọn ohun tí ó dára lójú rẹ̀ . ” — 1 Jòhánù 3 : 19 - 22 . 
 A “ mọ̀ pé a pilẹ̀ṣẹ̀ láti inú òtítọ́ ” nítorí pé a ní ìfẹ́ ará , a kò sì sọ ẹ̀ṣẹ̀ dídá dàṣà . 
 Tó bá wá ṣẹlẹ̀ pé ọkàn wa ń dá wa lẹ́bi ṣáá nítorí nǹkan kan , ńṣe ni ká máa rántí pé “ Ọlọ́run tóbi ju ọkàn - àyà wa lọ , ó sì mọ ohun gbogbo . ” 
 Jèhófà máa ń fi àánú hàn sí wa nítorí ó mọ̀ pé a ní “ ìfẹ́ni ará tí kò ní àgàbàgebè , ” ó mọ̀ pé à ń bá ẹ̀ṣẹ̀ wọ̀yáàjà , ó sì mọ gbogbo ipá tá à ń sà láti lè ṣe ìfẹ́ rẹ̀ . 
 Ọkàn wa ‘ kò ní dá wa lẹ́bi ’ tá a bá gbẹ́kẹ̀ lé Jèhófà , tá a ní ìfẹ́ ará , tá ò sì máa mọ̀ọ́mọ̀ dá ẹ̀ṣẹ̀ . 
 Tá a bá ń gbàdúrà , àá ní “ òmìnira ọ̀rọ̀ sísọ lọ́dọ̀ Ọlọ́run , ” yóò sì gbọ́ àdúrà wa nítorí pé à ń pa àwọn àṣẹ rẹ̀ mọ́ . 
 Àwọn Wọ̀nyí Ṣẹ̀ sí Ẹ̀mí Mímọ́ 
 Kí ló ń pinnu bóyá ẹ̀ṣẹ̀ kan máa ní ìdáríjì tàbí kò ní ní ? 
 Ẹ̀ṣẹ̀ wo ni kò ní ìdáríjì ? 
 Láti lè dáhùn ìbéèrè yìí , ẹ jẹ́ ká wo àpẹẹrẹ àwọn èèyàn kan nínú Bíbélì . 
 Ó yẹ kí èyí jẹ́ ìtùnú fún wa tá a bá ti ronú pìwà dà ẹ̀ṣẹ̀ wa àmọ́ tí ìbànújẹ́ ọkàn ṣì ń bá wa nítorí àwọn àṣìṣe ńlá tá a ṣe . 
 A óò rí i pé irú ẹ̀ṣẹ̀ téèyàn dá nìkan kọ́ ló ń pinnu bóyá Ọlọ́run máa dárí jì í tàbí kò ní ṣe bẹ́ẹ̀ . 
 Ohun tó ń pinnu rẹ̀ ni ohun tó sún onítọ̀hún ṣe é , bí ọkàn rẹ̀ ṣe rí nípa ẹ̀ṣẹ̀ náà àti bí ẹ̀ṣẹ̀ náà ṣe jẹ́ àmọ̀ọ́mọ̀dá tó . 
 Báwo làwọn aṣáájú ẹ̀sìn Júù kan ní ọ̀rúndún kìíní ṣe ṣẹ̀ sí ẹ̀mí mímọ́ ? 
 Ẹ̀ṣẹ̀ sí ẹ̀mí mímọ́ làwọn aṣáájú ìsìn ọ̀rúndún kìíní dá bí wọ́n ṣe ń fi inú burúkú ta ko Jésù Kristi . 
 Wọ́n rí i pé ẹ̀mí Ọlọ́run ló ń ṣiṣẹ́ lára Jésù bó ṣe ń ṣe àwọn iṣẹ́ ìyanu rẹ̀ tó ń gbé Jèhófà ga . 
 Síbẹ̀ , àwọn aṣáájú ìsìn tó jẹ́ ọ̀tá Kristi yìí sọ pé Sátánì Èṣù ló fún un lágbára tó ń lò . 
 Ohun tí Jésù sì sọ ni pé ẹnikẹ́ni tó bá sọ̀rọ̀ òdì sí ẹ̀mí mímọ́ dá ẹ̀ṣẹ̀ tí kò ní ìdáríjì “ nínú ètò àwọn nǹkan yìí tàbí nínú èyí tí ń bọ̀ . ” — Mátíù 12 : 22 - 32 . 
 Kí ni ọ̀rọ̀ òdì , kí ni Jésù sì sọ nípa rẹ̀ ? 
 Ọ̀rọ̀ òdì jẹ́ ọ̀rọ̀ ìbanijẹ́ , ọ̀rọ̀ tó ń ṣèpalára tàbí ọ̀rọ̀ àbùkù . 
 Níwọ̀n bó ti jẹ́ pé ọ̀dọ̀ Ọlọ́run lẹ̀mí mímọ́ ti wá , tẹ́nikẹ́ni bá sọ̀rọ̀ òdì sí ẹ̀mí rẹ̀ yìí , Ọlọ́run lonítọ̀hún ń sọ̀rọ̀ òdì sí yẹn . 
 Ẹni tó bá sì ń forí kunkun bá a nìṣó láti sọ irú ọ̀rọ̀ bẹ́ẹ̀ kò lè rí ìdáríjì gbà . 
 Ohun tí Jésù sọ nípa irú ẹ̀ṣẹ̀ bẹ́ẹ̀ fi hàn pé àwọn tó mọ̀ọ́mọ̀ ń ta ko ohun tí ẹ̀mí Ọlọ́run ń ṣe ni Jésù ń bá wí . 
 Níwọ̀n bó ti jẹ́ pé ẹ̀mí Jèhófà ni Jésù ń lò , táwọn alátakò rẹ̀ sì wá ń sọ pé ẹ̀mí Èṣù ni , ọ̀rọ̀ òdì ni wọ́n ń sọ sí ẹ̀mí mímọ́ yẹn , èyí tí í ṣe ẹ̀ṣẹ̀ ńlá . 
 Ìyẹn ni Jésù fi sọ pé : “ Ẹnì yòówù tí ó bá sọ̀rọ̀ òdì sí ẹ̀mí mímọ́ , kò ní ìdáríjì kankan títí láé , ṣùgbọ́n ó jẹ̀bi ẹ̀ṣẹ̀ àìnípẹ̀kun . ” — Máàkù 3 : 20 - 29 . 
 Kí nìdí tí Jésù fi pe Júdásì ní “ ọmọ ìparun ” ? 
 Tún wo ọ̀rọ̀ ti Júdásì Ísíkáríótù . 
 Ó di aláìṣòótọ́ èèyàn , ó bẹ̀rẹ̀ sí í jí owó inú àpótí tí wọ́n fi sí ìkáwọ́ rẹ̀ . 
 Nígbà tó yá , Júdásì lọ bá àwọn olórí àwọn Júù gbìmọ̀ pọ̀ , ó sì fi Jésù lé wọn lọ́wọ́ fún ọgbọ̀n owó fàdákà . 
 Lóòótọ́ , Júdásì kábàámọ̀ lẹ́yìn tó ti fi Jésù lé wọn lọ́wọ́ , ṣùgbọ́n kò ronú pìwà dà ẹ̀ṣẹ̀ tó mọ̀ọ́mọ̀ dá yìí . 
 Nítorí náà , àjíǹde ò tọ́ sí Júdásì . 
 Ìdí nìyẹn tí Jésù fi pè é ní “ ọmọ ìparun . ” — Jòhánù 17 : 12 ; Mátíù 26 : 14 - 16 . 
 Àwọn Wọ̀nyí Kò Ṣẹ̀ sí Ẹ̀mí Mímọ́ 
 11 - 13 . 
 Báwo ni Dáfídì Ọba ṣe dẹ́ṣẹ̀ nínú ọ̀ràn ti Bátí - ṣébà , ìtùnú wo ni ọ̀nà tí Ọlọ́run gbà bójú tó ọ̀rọ̀ yẹn fúnni ? 
 Lẹ́ẹ̀kọ̀ọ̀kan , ìbànújẹ́ ọkàn ṣì lè máa bá Kristẹni kan nítorí òfin Ọlọ́run tó ti rú sẹ́yìn kódà lẹ́yìn tó ti jẹ́wọ́ ẹ̀ṣẹ̀ tó dá , táwọn alàgbà ìjọ sì ti ràn án lọ́wọ́ láti mú kó tún ní àjọṣe tó dára pẹ̀lú Ọlọ́run . 
 Tí irú nǹkan bẹ́ẹ̀ bá ń ṣe wá , ó ṣeé ṣe kí àgbéyẹ̀wò ohun tí Ìwé Mímọ́ sọ nípa àwọn tí Ọlọ́run ti dárí ẹ̀ṣẹ̀ jì ràn wá lọ́wọ́ . 
 Dáfídì Ọba dá ẹ̀ṣẹ̀ tó burú jáì nínú ọ̀ràn ti Bátí - ṣébà aya Ùráyà . 
 Ó ṣẹlẹ̀ pé bí obìnrin arẹwà yìí ṣe ń wẹ̀ , Dáfídì rí i láti òkè ilé rẹ̀ , ó ní kí wọ́n lọ mú un wá sí ààfin òun , ó sì bá a ṣèṣekúṣe . 
 Nígbà tó wá gbọ́ pé obìnrin náà lóyún , ó dá ọgbọ́n kan tí Ùráyà ọkọ obìnrin náà á fi lè bá a lò pọ̀ kí ìyẹn lè bo panṣágà tí wọ́n ṣe mọ́lẹ̀ . 
 Nígbà tí ìyẹn já sí pàbó , Dáfídì ta ọgbọ́n kan tí wọ́n fi pa Ùráyà lójú ogun . 
 Lẹ́yìn náà , ó wá fi Bátí - ṣébà ṣaya , ìyẹn sì bí ọmọ kan fún un bó tilẹ̀ jẹ́ pé ọmọ náà kú . — 2 Sámúẹ́lì 11 : 1 - 27 . 
 Jèhófà ṣèdájọ́ ọ̀rọ̀ Dáfídì àti Bátí - ṣébà . 
 Ó dárí ji Dáfídì , bóyá nítorí pé ó wo àwọn nǹkan kan mọ́ ọn lára , irú bí ẹ̀mí ìrònúpìwàdà rẹ̀ àti májẹ̀mú Ìjọba tó bá a dá . 
 Ó ní láti jẹ́ pé Bátí - ṣébà pẹ̀lú lẹ́mìí ìrònúpìwàdà , torí pé ó dẹni tí Ọlọ́run fún láǹfààní láti bí Sólómọ́nì tó di Ọba , àtọmọdọ́mọ rẹ̀ sì tún ni Jésù Kristi . 
 Tó bá jẹ́ pé a ti dẹ́ṣẹ̀ , ó dára ká rántí pé Jèhófà máa ń kíyè sí ẹ̀mí ìrònúpìwàdà wa . 
 Báwo ni ọ̀ràn Mánásè Ọba ṣe jẹ́ ká rí bí Jèhófà ṣe ń dárí jini tó ? 
 A tún lè rí bí Jèhófà ṣe ń dárí jini tó nínú ọ̀ràn ti Mánásè ọba Júdà . 
 Mánásè ṣe ohun tó burú lójú Jèhófà . 
 Ó gbé àwọn pẹpẹ kalẹ̀ fún Báálì , ó ń sin “ gbogbo ẹgbẹ́ ọmọ ogun ọ̀run , ” kódà ó tiẹ̀ mọ pẹpẹ àwọn òrìṣà sínú àgbàlá méjèèjì tó wà nínú tẹ́ńpìlì . 
 Ó mú káwọn ọmọ rẹ̀ la iná kọjá , ó mú káwọn èèyàn máa bá ẹ̀mí èṣù lò , ó sì mú kí àwọn èèyàn Júdà àti Jerúsálẹ́mù “ ṣe ohun tí ó burú ju ti àwọn orílẹ̀ - èdè tí Jèhófà pa rẹ́ ráúráú kúrò níwájú àwọn ọmọ Ísírẹ́lì . ” 
 Àwọn wòlíì Ọlọ́run kìlọ̀ títí kò gbọ́ . 
 Nígbà tó ṣe , ọba Ásíríà mú Mánásè nígbèkùn . 
 Mánásè wá ronú pìwà dà ní ìgbèkùn tó wà , ó sì ń fẹ̀mí ìrẹ̀lẹ̀ gbàdúrà sí Ọlọ́run ṣáá . 
 Ọlọ́run sì dárí jì í , ó mú kó padà sípò rẹ̀ gẹ́gẹ́ bí ọba Jerúsálẹ́mù , tó fi wá dẹni tó ń gbé ìsìn mímọ́ ga . — 2 Kíróníkà 33 : 2 - 17 . 
 Kí ló ṣẹlẹ̀ sí àpọ́sítélì Pétérù , èyí tó jẹ́ ká rí i pé Jèhófà máa ń dárí jini “ lọ́nà títóbi ” ? 
 Ọgọ́rọ̀ọ̀rún ọdún lẹ́yìn náà , àpọ́sítélì Pétérù dẹ́ṣẹ̀ ńlá , ó sẹ́ Jésù , ó lóun ò mọ̀ ọ́n rí . 
 Ṣùgbọ́n Jèhófà dárí jí Pétérù “ lọ́nà títóbi . ” 
 Kí nìdí ? 
 Ìdí ni pé ó ronú pìwà dà tọkàntọkàn . 
 Ẹ̀rí pé Ọlọ́run dárí jì í hàn kedere ní àádọ́ta ọjọ́ lẹ́yìn náà , ìyẹn lọ́jọ́ Pẹ́ńtíkọ́sì . 
 Lọ́jọ́ náà , Ọlọ́run fún Pétérù láǹfààní àrà ọ̀tọ̀ , ó mú kó lè wàásù nípa Jésù láìṣojo . 
 Ǹjẹ́ ó wá yẹ ká rò pé Ọlọ́run yìí kan náà kò ní dárí ji Kristẹni èyíkéyìí tó bá ronú pìwà dà tọkàntọkàn lóde òní ? 
 Onísáàmù kọ ọ́ lórin pé : “ Bí ó bá jẹ́ pé àwọn ìṣìnà ni ìwọ ń ṣọ́ , Jáà , Jèhófà , ta ni ì bá dúró ? 
 Nítorí ìdáríjì tòótọ́ ń bẹ lọ́dọ̀ rẹ , kí a lè máa bẹ̀rù rẹ . ” — Sáàmù 130 : 3 , 4 . 
 Bí Ìbẹ̀rù Pé A Ti Ṣẹ̀ sí Ẹ̀mí Mímọ́ Ṣe Lè Dín Kù 
 Kí la ní láti ṣe kí Ọlọ́run tó lè dárí ẹ̀ṣẹ̀ jì wá ? 
 Ó yẹ kí àwọn àpẹẹrẹ tá a mẹ́nu kàn yìí mú kí àníyàn wa nípa bóyá a ti ṣẹ̀ sí ẹ̀mí mímọ́ dín kù . 
 Àwọn àpẹẹrẹ yẹn jẹ́ ká rí i pé Jèhófà máa ń dárí ji ẹlẹ́ṣẹ̀ tó bá ronú pìwà dà . 
 Ṣùgbọ́n ó ṣe pàtàkì gan - an pé ká fi taratara gbàdúrà sí Ọlọ́run . 
 Tó bá jẹ́ pé a ti dẹ́ṣẹ̀ , a lè bẹ Jèhófà pé kó dárí jì wá lọ́lá ẹbọ ìràpadà Jésù àti lọ́lá àánú Jèhófà , àti pé kó wo ti àìpé tá a jogún mọ́ wa lára , kó sì rántí bá a ṣe ń fi ìṣòtítọ́ sìn ín látẹ̀yìnwá . 
 Nígbà tá a sì ti mọ̀ pé Jèhófà máa ń fi inú rere àìlẹ́tọ̀ọ́sí hàn síni , a lè tọrọ ìdáríjì lọ́dọ̀ rẹ̀ pẹ̀lú ìdánilójú pé yóò gbọ́ ẹ̀bẹ̀ wa . — Éfésù 1 : 7 . 
 Téèyàn bá dẹ́ṣẹ̀ àmọ́ tó ń fẹ́ ìrànlọ́wọ́ kí àjọṣe rẹ̀ pẹ̀lú Jèhófà lè padà bọ̀ sípò , kí ló ní láti ṣe ? 
 Téèyàn bá dẹ́ṣẹ̀ àmọ́ tí kò lè gbàdúrà sí Ọlọ́run mọ́ torí pé ẹ̀ṣẹ̀ náà ti ba àjọṣe rẹ̀ pẹ̀lú Jèhófà jẹ́ ńkọ́ ? 
 Ohun tí ọmọ ẹ̀yìn náà Jákọ́bù sọ pé kírú ẹni bẹ́ẹ̀ ṣe ni pé : “ Kí ó pe àwọn àgbà ọkùnrin ìjọ wá sí ọ̀dọ̀ rẹ̀ , kí wọ́n sì gbàdúrà lé e lórí , ní fífi òróró pa á ní orúkọ Jèhófà . 
 Àdúrà ìgbàgbọ́ yóò sì mú aláàárẹ̀ náà lára dá , Jèhófà yóò sì gbé e dìde . 
 Pẹ̀lúpẹ̀lù , bí ó bá ti dá ẹ̀ṣẹ̀ , a óò dárí rẹ̀ jì í . ” — Jákọ́bù 5 : 14 , 15 . 
 Bí wọ́n bá yọ ẹnì kan lẹ́gbẹ́ , kí nìdí tíyẹn ò fi fi dandan túmọ̀ sí pé ẹ̀ṣẹ̀ onítọ̀hún ò ní ìdáríjì ? 
 Kódà bí ẹlẹ́ṣẹ̀ kan ò bá ronú pìwà dà nígbà tó dẹ́ṣẹ̀ tí wọ́n sì yọ ọ́ lẹ́gbẹ́ , ìyẹn ò fi dandan túmọ̀ sí pé ó ti dá ẹ̀ṣẹ̀ tí kò ní ìdáríjì . 
 Ohun tí Pọ́ọ̀lù sọ nípa ẹni àmì òróró kan nínú ìjọ Kọ́ríńtì tó dẹ́ṣẹ̀ tí kò sì ronú pìwà dà ni pé : “ Ìbáwí mímúná yìí tí ọ̀pọ̀ jù lọ fi fún un ti tó fún irúfẹ́ ẹni bẹ́ẹ̀ , tí ó fi jẹ́ pé , dípò èyí nísinsìnyí , kí ẹ fi inú rere dárí jì í , kí ẹ sì tù ú nínú , pé lọ́nà kan ṣáá , kí ìbànújẹ́ rẹ̀ tí ó pàpọ̀jù má bàa gbé irúfẹ́ ẹni bẹ́ẹ̀ mì . ” 
 Àmọ́ tẹ́nì kan bá dẹ́ṣẹ̀ , kí àjọṣe òun àti Jèhófà tó lè padà dán mọ́rán , ó ní láti kọ́kọ́ lọ sọ́dọ̀ àwọn alàgbà kí wọ́n lè fi Bíbélì ràn án lọ́wọ́ , ó sì ní láti fẹ̀rí hàn pé òun ti ronú pìwà dà lóòótọ́ , kó sì “ mú àwọn èso tí ó yẹ ìrònúpìwàdà jáde . ” — Lúùkù 3 : 8 . 
 Kí ló máa jẹ́ ká lè máa bá a lọ láti jẹ́ “ onílera nínú ìgbàgbọ́ ” ? 
 Irú àwọn nǹkan wo ló lè mú kéèyàn máa rò pé òun ti ṣẹ̀ sí ẹ̀mí mímọ́ ? 
 Àìlera ara tàbí ṣíṣe òfíntótó ara ẹni lè wà lára ohun tó fà á . 
 Tó bá rí bẹ́ẹ̀ , ńṣe ni kí onítọ̀hún tẹra mọ́ àdúrà gbígbà kó sì túbọ̀ máa sinmi . 
 Ó tún ṣe pàtàkì pé ká má ṣe jẹ́ kí Sátánì bu ìrẹ̀wẹ̀sì lù wá láti mú wa ṣíwọ́ sísin Ọlọ́run . 
 Níwọ̀n bí Jèhófà kò ti ní inú dídùn sí ikú èèyàn búburú , ó dájú pé kì í fẹ́ pàdánù èyíkéyìí lára àwọn ìránṣẹ́ rẹ̀ . 
 Nítorí náà , tí ẹ̀rù bá ń bà wá pé a ti ṣẹ̀ sí ẹ̀mí mímọ́ , ńṣe ni ká máa bá a nìṣó ní kíka Bíbélì Ọ̀rọ̀ Ọlọ́run , pàápàá àwọn ibi tó ń tuni nínú gan - an bíi Sáàmù . 
 Ká máa lọ sípàdé ìjọ déédéé ká sì máa kópa nínú iṣẹ́ ìwàásù Ìjọba Ọlọ́run . 
 Tá a bá ń ṣe nǹkan wọ̀nyẹn , ìyẹn á jẹ́ ká di “ onílera nínú ìgbàgbọ́ , ” a ó sì lè bọ̀ lọ́wọ́ àníyàn nípa bóyá a ti dá ẹ̀ṣẹ̀ tí kò ní ìdáríjì . — Títù 2 : 2 . 
 Àwọn nǹkan wo lèèyàn lè ronú lé tí yóò jẹ́ kó rí i pé òun ò ṣẹ̀ sí ẹ̀mí mímọ́ ? 
 Bí ẹnì kan bá ń bẹ̀rù pé òun ti ṣẹ̀ sí ẹ̀mí mímọ́ , ó lè bi ara rẹ̀ pé : ‘ Ǹjẹ́ mo sọ̀rọ̀ òdì sí ẹ̀mí mímọ́ ? 
 Ǹjẹ́ mo ronú pìwà dà ẹ̀ṣẹ̀ mi tọkàntọkàn ? 
 Ǹjẹ́ mo nígbàgbọ́ pé Ọlọ́run máa ń dárí jini ? 
 Ṣé mo ti di apẹ̀yìndà tó kẹ̀yìn sí ẹ̀kọ́ òtítọ́ ni ? ’ 
 Àfàìmọ̀ lonítọ̀hún ò ní rí i pé òun ò sọ̀rọ̀ òdì sí ẹ̀mí Ọlọ́run , bẹ́ẹ̀ ni òun kò di apẹ̀yìndà . 
 Yóò rí i pé òun ti ronú pìwà dà , òun ò sì ṣiyèméjì rárá pé Jèhófà máa ń dárí jini . 
 Tó bá rí bẹ́ẹ̀ , a jẹ́ pé irú ẹni bẹ́ẹ̀ ò ṣẹ̀ sí ẹ̀mí mímọ́ rárá . 
 Àwọn ìbéèrè wo ni àpilẹ̀kọ tó tẹ̀ lé èyí máa dáhùn ? 
 Ìtura gbáà ló máa ń jẹ́ téèyàn bá mọ̀ dájú pé òun ò ṣẹ̀ sí ẹ̀mí mímọ́ ! 
 Ṣùgbọ́n a óò tún gbé ìbéèrè tó jẹ mọ́ ọ̀rọ̀ yìí yẹ̀ wò nínú àpilẹ̀kọ tó tẹ̀ lé èyí . 
 Bí àpẹẹrẹ , kálukú wa lè bi ara rẹ̀ pé : ‘ Ǹjẹ́ ẹ̀mí Ọlọ́run ń darí mi ní ti gidi ? 
 Ǹjẹ́ èso ẹ̀mí Ọlọ́run ń hàn kedere nígbèésí ayé mi ? ’ 
 Báwo Lo Ṣe Máa Dáhùn ? 
 • Kí nìdí tá a fi lè sọ pé ó ṣeé ṣe kéèyàn ṣẹ̀ sí ẹ̀mí mímọ́ ? 
 • Kí ló túmọ̀ sí pé kéèyàn ronú pìwà dà ? 
 • Àwọn wo ló ṣẹ̀ sí ẹ̀mí mímọ́ nígbà tí Jésù wà lórí ilẹ̀ ayé ? 
 • Báwo lèèyàn ṣe lè borí àníyàn pé òun ti dá ẹ̀ṣẹ̀ tí kò ní ìdáríjì ? 
 [ Àwòrán tó wà ní ojú ìwé 17 ] 
 Àwọn tó sọ pé ẹ̀mí èṣù ni Jésù fi ń ṣe iṣẹ́ ìyanu ṣẹ̀ sí ẹ̀mí mímọ́ 
 [ Àwòrán tó wà ní ojú ìwé 18 ] 
 Lóòótọ́ Pétérù sẹ́ Jésù , àmọ́ kì í ṣe ẹ̀ṣẹ̀ tí kò ní ìdáríjì ló ṣẹ̀ 
 Ẹ Jẹ́ Ká Máa Lo Ìfaradà Bá a Ṣe Ń retí Ọjọ́ Jèhófà 
 ‘ Ẹ pèsè ìfaradà kún ìgbàgbọ́ yín . ’ — 2 PÉTÉRÙ 1 : 5 , 6 . 
 1 , 2 . 
 Kí ni ìfaradà , kí sì nìdí táwa Kristẹni fi ní láti ní in ? 
 ỌJỌ́ ńlá Jèhófà ti sún mọ́lé gan - an . 
 Níwọ̀n bí àwa Kristẹni ti pinnu pé a ò ní ṣíwọ́ ṣíṣe ìfẹ́ Ọlọ́run , à ń fi tọkàntara retí àkókò tó máa di mímọ̀ fún gbogbo ẹ̀dá pé Jèhófà ni Ọba Aláṣẹ ayé àtọ̀run . 
 Àmọ́ ní báyìí ná , ayé ń kórìíra wa , wọ́n ń kẹ́gàn wa , wọ́n ń ṣe inúnibíni sí wa , wọn tiẹ̀ ń pa àwọn kan lára wa pàápàá nítorí ìgbàgbọ́ wa . 
 Nítorí náà , a ní láti ní ìfaradà . 
 Kí ni ìfaradà ? 
 Ìfaradà ni kéèyàn lè ní ìforítì nígbà ìṣòro . 
 Àpọ́sítélì Pétérù rọ̀ wá pé : ‘ Ẹ pèsè ìfaradà kún ìgbàgbọ́ yín . ’ 
 A ní láti ní ìfaradà , torí Jésù sọ pé : “ Ẹni tí ó bá fara dà á dé òpin ni ẹni tí a ó gbà là . ” — Mátíù 24 : 13 . 
 Àwọn ìṣòro míì tó tún ń bá wa fínra ni àìsàn , ikú èèyàn ẹni àtàwọn nǹkan míì bẹ́ẹ̀ . 
 Ohun tí Sátánì sì ń wá ni pé kírú àwọn nǹkan bẹ́ẹ̀ mú ká sọ ìgbàgbọ́ wa nù . 
 Àmọ́ pẹ̀lú ìrànlọ́wọ́ Jèhófà , a lè fara da onírúurú ìṣòro . 
 Ẹ jẹ́ ká wo ìrírí mélòó kan tó fi hàn pé a lè máa fara da ìṣòro kí ìgbàgbọ́ wa sì má yingin bá a ṣe ń retí ọjọ́ Jèhófà . 
 Àìsàn Ò Mú Kí Wọ́n Jáwọ́ 
 3 , 4 . 
 Sọ ìrírí kan tó fi hàn pé èèyàn lè máa fi ìṣòtítọ́ sin Jèhófà bó tilẹ̀ jẹ́ pé ó ń ṣàìsàn . 
 Ní báyìí , Jèhófà kì í fi iṣẹ́ ìyanu ṣèwòsàn fún wa , àmọ́ ó máa ń fún wa lókun tá a fi lè fara da àìsàn . 
 Arábìnrin kan tó ń jẹ́ Sharon sọ pé : “ Ńṣe ni mo gbọ́njú bá ara mi tí mò ń jókòó sínú kẹ̀kẹ́ arọ nígbà gbogbo . 
 Látìgbà tí wọ́n ti bí mi ni mo ti ní àrùn tí kì í jẹ́ kí ọpọlọ lè darí ìsọ̀rọ̀ àti iṣan ara bó ṣe yẹ [ ìyẹn àrùn cerebral palsy ] . 
 Èyí ò jẹ́ kí n gbádùn ìgbà ọmọdé mi . ” 
 Kí ló wá ṣẹlẹ̀ nígbà tí Sharon kẹ́kọ̀ọ́ nípa Jèhófà àti ìlérí rẹ̀ pé aráyé á ní ìlera pípé lọ́jọ́ iwájú ? 
 Ó dẹni tó nírètí . 
 Bó tilẹ̀ jẹ́ pé ó máa ń nira fún un gan - an láti rìn àti láti sọ̀rọ̀ , inú rẹ̀ máa ń dùn láti wàásù . 
 Ní nǹkan bí ọdún mẹ́ẹ̀ẹ́dógún sẹ́yìn , ó sọ pé : “ Àìlera mi lè máa burú sí i o , àmọ́ àjọṣe àárín èmi àti Ọlọ́run àti ìgbẹ́kẹ̀lé tí mo ní nínú Ọlọ́run ń gbé mi ró . 
 Mo mà dúpẹ́ o , pé mo wà láàárín àwọn èèyàn Jèhófà àti pé Jèhófà ń tì mí lẹ́yìn ! ” 
 Àpọ́sítélì Pọ́ọ̀lù rọ àwọn Kristẹni tó wà ní Tẹsalóníkà pé kí wọ́n “ máa sọ̀rọ̀ ìtùnú fún àwọn ọkàn tí ó soríkọ́ . ” 
 Lára nǹkan tó lè fa ìsoríkọ́ tàbí àárẹ̀ ọkàn ni ìjákulẹ̀ téèyàn máa ń ní nígbà tí nǹkan ò bá rí béèyàn ṣe rò . 
 Ní 1993 , Sharon kọ̀wé pé : “ Àìlera mi mú kí n ka ara mi sẹ́ni tí ò wúlò rárá , . . . ìyẹn wá kó àárẹ̀ ọkàn tó kọjá sísọ bá mi fún ọdún mẹ́ta gbáko . . . . 
 Àwọn alàgbà ń tù mí nínú , wọ́n sì ń gbà mí nímọ̀ràn . . . 
 Jèhófà tún ń lo ìwé ìròyìn Ilé Ìṣọ́ láti jẹ́ ká mọ ohun tá a lè ṣe tí ìrònú bá sorí ẹni kodò . 
 Dájúdájú , Jèhófà bìkítà nípa àwa èèyàn rẹ̀ ó sì mọ bí nǹkan ṣe rí lára wa . ” 
 Títí di báyìí , arábìnrin Sharon ń fi ìṣòtítọ́ sin Ọlọ́run bó ṣe ń retí ọjọ́ ńlá Jèhófà . 
 Kí ló fi hàn pé àwọn Kristẹni lè fara da másùnmáwo tó bùáyà ? 
 Másùnmáwo tó bùáyà bá àwọn Kristẹni kan nítorí àwọn ohun tójú wọn ti rí sẹ́yìn . 
 Bí àpẹẹrẹ , Harley rí bí ìjà tó le kú ṣe wáyé nígbà Ogun Àgbáyé Kejì , èyí sì mú kó máa lá àlákálàá nípa ogun . 
 Ó máa ń lọgun látojú oorun pé : “ Yéè , wọ́n dé o ! ” 
 Tó bá wá jí , ńṣe lòógùn á bò ó . 
 Àmọ́ ó kẹ́kọ̀ọ́ nípa bó ṣe máa gbé ìgbé ayé tó bá ìfẹ́ Ọlọ́run mu , nígbà tó sì yá , àlá yẹn bẹ̀rẹ̀ sí í rọjú kì í sì í wáyé lemọ́lemọ́ bíi ti tẹ́lẹ̀ . 
 Báwo ni Kristẹni kan ṣe fara da ìṣòro kéèyàn máa hùwà lódìlódì ? 
 Arákùnrin kan ní àrùn tó máa ń múni hùwà lódìlódì , èyí tó máa ń mú kó ṣòro fún un láti wàásù láti ilé dé ilé . 
 Àmọ́ kò jáwọ́ nínú iṣẹ́ ìwàásù torí ó mọ̀ pé ìyè àìnípẹ̀kun ló máa yọrí sí fóun àtàwọn tó bá kọbi ara sí ohun tí wọ́n gbọ́ . 
 Nígbà míì , àrùn yìí kì í jẹ́ kó lè dé ilé tó kàn . 
 Àmọ́ ó ní : “ Tó bá yá , ara mi á wálẹ̀ , màá wá lọ sílé tó kàn màá sì tún gbìyànjú . 
 Nítorí pé mi ò jáwọ́ nínú iṣẹ́ ìwàásù , àjọṣe mi pẹ̀lú Ọlọ́run kò bà jẹ́ . ” 
 Yàtọ̀ sí òde ẹ̀rí , ó tún ṣòro fún arákùnrin yìí láti máa lọ sípàdé , àmọ́ ó mọ̀ pé ó ṣe pàtàkì pé kéèyàn máa bá àwọn ará pé jọ . 
 Nítorí náà , ó máa ń sa gbogbo ipá rẹ̀ láti lọ sípàdé . — Hébérù 10 : 24 , 25 . 
 Bó tilẹ̀ jẹ́ pé ẹ̀rù máa ń ba àwọn kan láti sọ̀rọ̀ láàárín ọ̀pọ̀ èèyàn tàbí láti wá sípàdé , kí ni wọ́n ń ṣe tó fi hàn pé wọ́n ní ìfaradà ? 
 Ìbẹ̀rù ni ìṣòro àwọn Kristẹni míì . 
 Irú ìbẹ̀rù tá à ń sọ yìí ni kí àyà èèyàn máa já jù tó bá rí àwọn nǹkan kan , tó bá wà láwọn ibì kan àti bẹ́ẹ̀ bẹ́ẹ̀ lọ . 
 Bí àpẹẹrẹ , ẹ̀rù lè máa ba àwọn Kristẹni kan láti sọ̀rọ̀ láàárín ọ̀pọ̀ èèyàn tàbí láti lọ sípàdé pàápàá . 
 Ẹ̀yin ẹ wo bó ṣe máa ṣòro fún irú àwọn ẹni bẹ́ẹ̀ tó láti dáhùn nípàdé tàbí láti ṣiṣẹ́ ní Ilé Ẹ̀kọ́ Ìjọba Ọlọ́run ! 
 Síbẹ̀ , wọn ò ṣíwọ́ , ńṣe ni wọ́n ń fara dà á . 
 A mọyì wíwá tí wọ́n ń wá sípàdé , a sì mọrírì ìlóhùnsí wọn gan - an ni . 
 Kí ló lè ṣèrànlọ́wọ́ jù lọ fẹ́ni tó wà nínú másùnmáwo ? 
 Táwọn tí másùnmáwo bá bá lè máa sinmi kí wọ́n sì máa sùn dáadáa , ìyẹn lè jẹ́ kó túbọ̀ rọrùn fún wọn láti fara da ìṣòro wọn . 
 Ó sì lè dáa pé kí wọ́n lọ rí dókítà . 
 Àmọ́ ohun tó máa ṣèrànwọ́ jù ni pé kéèyàn gbára lé Ọlọ́run kó sì máa gbàdúrà . 
 Sáàmù 55 : 22 sọ pé : “ Ju ẹrù ìnira rẹ sọ́dọ̀ Jèhófà fúnra rẹ̀ , òun fúnra rẹ̀ yóò sì gbé ọ ró . 
 Kì yóò jẹ́ kí olódodo ta gbọ̀n - ọ́n gbọ̀n - ọ́n láé . ” 
 Nítorí náà , rí i dájú pé o “ fi gbogbo ọkàn - àyà rẹ gbẹ́kẹ̀ lé Jèhófà . ” — Òwe 3 : 5 , 6 . 
 Béèyàn Ṣe Lè Fara Da Ikú Èèyàn Ẹni 
 9 - 11 . ( a ) Kí ni ò ní jẹ́ ká banú jẹ́ jù nígbà téèyàn ẹni bá kú ? 
 ( b ) Báwo ni àpẹẹrẹ Ánà ṣe lè ranni lọ́wọ́ tá ò fi ní banú jẹ́ jù nítorí ikú èèyàn ẹni ? 
 Nígbà téèyàn ẹni bá kú , àdánù ńlá tó lè kóni sí ìbànújẹ́ tó bùáyà ni . 
 Ábúráhámù sunkún nígbà tí Sárà aya rẹ̀ ọ̀wọ́n kú . 
 Àní Jésù ọkùnrin pípé “ da omijé ” lójú nígbà tí Lásárù ọ̀rẹ́ rẹ̀ kú . 
 Nítorí náà , kì í ṣe ohun tó burú pé kéèyàn banú jẹ́ nítorí ikú èèyàn ẹni . 
 Àmọ́ , àwọn Kristẹni mọ̀ pé àjíǹde òkú ń bọ̀ . 
 Nítorí náà , wọn kì í “ kárísọ gẹ́gẹ́ bí àwọn yòókù tí kò ní ìrètí ti ń ṣe . ” — 1 Tẹsalóníkà 4 : 13 . 
 Kí lèèyàn lè ṣe tí ò fi ní banú jẹ́ jù nígbà téèyàn rẹ̀ bá kú ? 
 Ẹ jẹ́ ká wo àpèjúwe yìí ná . 
 Tẹ́nì kan tá a fẹ́ràn bá rìnrìn àjò , a kì í banú jẹ́ púpọ̀ jù torí a mọ̀ pé a tún máa rí i tó bá dé . 
 Tá a bá firú ojú bẹ́ẹ̀ wo ikú Kristẹni olóòótọ́ kan , ìbànújẹ́ wa máa dín kù , torí a mọ̀ pé ó máa jíǹde . — Oníwàásù 7 : 1 . 
 Tá a bá gbára lé “ Ọlọ́run ìtùnú gbogbo ” pátápátá , a ò ní banú jẹ́ ju bó ṣe yẹ lọ nígbà téèyàn wa bá kú . 
 Ohun míì tó máa ràn wá lọ́wọ́ ni pé ká ronú nípa ohun tí Ánà tó jẹ́ opó ṣe ní ọ̀rúndún kìíní . 
 Ọdún méje péré lẹ́yìn tí Ánà ṣègbéyàwó lọkọ rẹ̀ kú . 
 Àmọ́ nígbà tó wà lẹ́ni ọdún mẹ́rìnlélọ́gọ́rin [ 84 ] , ó ṣì ń ṣe iṣẹ́ ìsìn Jèhófà nínú tẹ́ńpìlì . 
 Ó dájú pé bó ṣe fi ara rẹ̀ fún ìjọsìn Ọlọ́run pátápátá yẹn ràn án lọ́wọ́ tó fi lè fara da ìdánìkanwà tí ò sì banú jẹ́ jù . 
 Bá a bá ń lọ́wọ́ nínú àwọn ìgbòkègbodò tó jẹ mọ́ ìjọsìn wa tá a sì ń lọ sóde ẹ̀rí déédéé , ìyẹn á jẹ́ ká túbọ̀ lè fara da àwọn nǹkan tí ikú èèyàn ẹni máa ń fà . 
 Bá A Ṣe Lè Fara Da Onírúurú Ìṣòro 
 Irú ìṣòro wo làwọn Kristẹni kan ti fara dà nínú ìdílé wọn ? 
 Àwọn Kristẹni kan ń fara da ìṣòro nínú ìdílé wọn . 
 Bí àpẹẹrẹ , tí ọkọ tàbí aya bá ṣe panṣágà , ẹ wo bí ìpalára tíyẹn máa ṣe fún ìdílé náà á ṣe pọ̀ tó ! 
 Nítorí ìbànújẹ́ àti ẹ̀dùn ọkàn tó bá ẹni tí ọkọ rẹ̀ ṣe panṣágà tàbí ẹni tí aya rẹ̀ ṣe panṣágà , ó lè má lè sùn tàbí kó kàn máa sunkún ṣáá . 
 Ó lè ṣòro fún un gan - an láti máa ṣe àwọn nǹkan pẹ́ẹ́pẹ̀ẹ̀pẹ́ débi pé ó lè máa ṣàṣìṣe tàbí kó tiẹ̀ fara pa bó ṣe ń ṣe é . 
 Ó lè má lè jẹun , ó lè máa rù , tàbí kó máa ronú . 
 Ó lè ṣòro fún un láti lọ́wọ́ nínú àwọn ìgbòkègbodò Kristẹni . 
 Ìwà panṣágà náà sì lè nípa tó burú gan - an lórí àwọn ọmọ wọn ! 
 13 , 14 . ( a ) Ìtùnú wo ni àdúrà tí Sólómọ́nì gbà níbi ìyàsímímọ́ tẹ́ńpìlì fún ọ ? 
 ( b ) Kí nìdí tó fi yẹ ká máa gbàdúrà pé kí Ọlọ́run fún wa ní ẹ̀mí mímọ́ ? 
 Nígbà tá a bá nírú àwọn ìṣòro bẹ́ẹ̀ , Jèhófà máa ń ràn wá lọ́wọ́ . 
 Àdúrà tí Sólómọ́nì Ọba gbà nígbà tí wọ́n ń ya tẹ́ńpìlì Jèhófà sí mímọ́ fi hàn pé Ọlọ́run máa ń gbọ́ àdúrà àwọn èèyàn rẹ̀ . 
 Ó gbàdúrà sí Ọlọ́run pé : “ Àdúrà yòówù , ìbéèrè fún ojú rere yòówù tí ó bá wáyé láti ọ̀dọ̀ ẹnikẹ́ni tàbí láti ọ̀dọ̀ gbogbo ènìyàn rẹ Ísírẹ́lì , nítorí pé olúkúlùkù wọ́n mọ ìyọnu àjàkálẹ̀ ọkàn - àyà tirẹ̀ , tí wọ́n sì tẹ́ àtẹ́lẹwọ́ wọn ní tòótọ́ síhà ilé yìí , nígbà náà , kí ìwọ alára gbọ́ láti ọ̀run , ibi àfìdímúlẹ̀ tí o ń gbé , kí o sì dárí jì , kí o sì gbé ìgbésẹ̀ , kí o sì fi fún olúkúlùkù ní ìbámu pẹ̀lú gbogbo ọ̀nà rẹ̀ , nítorí pé o mọ ọkàn - àyà rẹ̀ ( nítorí ìwọ fúnra rẹ nìkan ṣoṣo ni o mọ ọkàn - àyà gbogbo ọmọ aráyé ní àmọ̀dunjú ) ; kí wọ́n lè máa bẹ̀rù rẹ ní gbogbo ọjọ́ tí wọ́n wà láàyè ní orí ilẹ̀ tí o fi fún àwọn baba ńlá wa . ” — 1 Àwọn Ọba 8 : 38 - 40 . 
 Tá a bá ń gbàdúrà sí Ọlọ́run nígbà gbogbo pé kó fún wa ní ẹ̀mí mímọ́ rẹ̀ , èyí á ràn wá lọ́wọ́ gan - an . 
 Ìdí ni pé ìdùnnú àti àlàáfíà jẹ́ apá kan èso ti ẹ̀mí yìí . 
 Ẹ wo bí ara ṣe máa ń tù wá tó nígbà tí Bàbá wa ọ̀run bá gbọ́ àdúrà wa ! 
 Ńṣe ló máa ń jẹ́ kí ìdùnnú rọ́pò ìbànújẹ́ , kí àlàáfíà ọkàn sì rọ́pò ìdààmú ọkàn ! 
 Àwọn ẹsẹ Ìwé Mímọ́ wo ló lè jẹ́ kí àníyàn wa dín kù ? 
 Èèyàn ò lè ṣe kó má ṣàníyàn rárá nígbà tó bá wà nínú ipò tí kò fara rọ . 
 Àmọ́ àníyàn náà lè dín kù tá a bá fi ọ̀rọ̀ tí Jésù sọ sọ́kàn , pé : “ Ẹ dẹ́kun ṣíṣàníyàn nípa ọkàn yín , ní ti ohun tí ẹ ó jẹ tàbí ohun tí ẹ ó mu , tàbí nípa ara yín , ní ti ohun tí ẹ ó wọ̀ . . . . 
 Ẹ máa bá a nìṣó , nígbà náà , ní wíwá ìjọba náà àti òdodo [ Ọlọ́run ] lákọ̀ọ́kọ́ , gbogbo nǹkan mìíràn wọ̀nyí ni a ó sì fi kún un fún yín . ” 
 Àpọ́sítélì Pétérù rọ̀ wá pé ká ‘ kó gbogbo àníyàn wa lé Ọlọ́run , nítorí ó bìkítà fún wa . ’ 
 Ó dáa tá a bá sapá láti yanjú ìṣòro tá a ní . 
 Àmọ́ lẹ́yìn tá a bá ti sa gbogbo ipá wa , ńṣe ni ká máa gbàdúrà sí Jèhófà dípò ká máa ṣàníyàn , torí àdúrà ló máa ràn wá lọ́wọ́ . 
 Onísáàmù náà kọrin pé : “ Yí ọ̀nà rẹ lọ sọ́dọ̀ Jèhófà , kí o sì gbójú lé e , òun yóò sì gbé ìgbésẹ̀ . ” — Sáàmù 37 : 5 . 
 16 , 17 . ( a ) Kí nìdí tá ò fi lè ṣe ká má ṣàníyàn rárá ? 
 ( b ) Kí la máa ní tá a bá ṣe ohun tí Fílípì 4 : 6 , 7 sọ ? 
 Pọ́ọ̀lù kọ̀wé pé : “ Ẹ má ṣe máa ṣàníyàn nípa ohunkóhun , ṣùgbọ́n nínú ohun gbogbo nípasẹ̀ àdúrà àti ìrawọ́ ẹ̀bẹ̀ pa pọ̀ pẹ̀lú ìdúpẹ́ kí ẹ máa sọ àwọn ohun tí ẹ ń tọrọ di mímọ̀ fún Ọlọ́run ; àlàáfíà Ọlọ́run tí ó ta gbogbo ìrònú yọ yóò sì máa ṣọ́ ọkàn - àyà yín àti agbára èrò orí yín nípasẹ̀ Kristi Jésù . ” 
 Kò sí kí aláìpé ọmọ Ádámù má ṣàníyàn rárá . 
 Àwọn ọmọ Hétì tí Ísọ̀ fi ṣaya “ jẹ́ orísun ìkorò ẹ̀mí ” tàbí ìbànújẹ́ fún àwọn òbí rẹ̀ tó jẹ́ olùfọkànsin Ọlọ́run , ìyẹn Ísákì àti Rèbékà . 
 Bákan náà , kò sí àní - àní pé àìsàn kó àníyàn bá àwọn Kristẹni bíi Tímótì àti Tírófímù . 
 Pọ́ọ̀lù pẹ̀lú ṣàníyàn nípa àwọn tí wọ́n jọ jẹ́ onígbàgbọ́ . 
 Àmọ́ gbogbo ìgbà ni “ Olùgbọ́ àdúrà ” máa ń wà nítòsí àwọn tó nífẹ̀ẹ́ rẹ̀ láti ràn wọ́n lọ́wọ́ . — Sáàmù 65 : 2 . 
 Bá a ṣe ń retí ọjọ́ Jèhófà , “ Ọlọ́run àlàáfíà ” ń ràn wá lọ́wọ́ ó sì ń tù wá nínú . 
 Jèhófà jẹ́ “ aláàánú àti olóore ọ̀fẹ́ , ” ó jẹ́ “ ẹni rere , ” ó “ ṣe tán láti dárí jini , ” ó sì máa ń “ rántí pé ekuru ni wá . ” 
 Nítorí náà , ẹ jẹ́ ká ‘ máa sọ àwọn ohun tí à ń tọrọ di mímọ̀ fún un , ’ nítorí pé ìyẹn máa jẹ́ ká ní “ àlàáfíà Ọlọ́run , ” ìyẹn àlàáfíà ọkàn tó kọjá òye ẹ̀dá . 
 Báwo lèèyàn ṣe lè “ rí ” Ọlọ́run lọ́nà tí Jóòbù 42 : 5 gbà sọ ọ́ ? 
 Nígbà tá a bá rí ìdáhùn sí àdúrà wa , a máa ń mọ̀ pé Ọlọ́run wà pẹ̀lú wa . 
 Lẹ́yìn tí Jóòbù ti fara da àdánwò , ó sọ pé : “ Àgbọ́sọ ni mo gbọ́ nípa rẹ [ Jèhófà ] , ṣùgbọ́n nísinsìnyí , ojú mi ti rí ọ . ” 
 Tá a bá lóye ọ̀nà tí Ọlọ́run gbà ń ṣe nǹkan , tá a moore rẹ̀ , tá a sì nígbàgbọ́ , a óò máa ronú lórí àwọn ọ̀nà tó gbà ń bá wa lò , a ó lè “ rí ” Ọlọ́run , ìyẹn ni pé a ó mọ̀ ọ́n ju ti tẹ́lẹ̀ lọ . 
 Tá a bá sún mọ́ Ọlọ́run tímọ́tímọ́ bẹ́ẹ̀ , a óò túbọ̀ ní àlàáfíà ọkàn . 
 Kí ló máa ṣẹlẹ̀ tá a bá ‘ kó gbogbo àníyàn wa lé Jèhófà ’ ? 
 Tá a bá ‘ kó gbogbo àníyàn wa lé Jèhófà ’ a óò lè ní àlàáfíà inú lọ́hùn - ún , èyí táá máa ṣọ́ ọkàn àti agbára ìrònú wa bá a ṣe ń fara da ìṣòro . 
 Ọkàn wa á balẹ̀ , a ò ní máa bẹ̀rù , a ò sì ní máa jáyà . 
 Ìyẹn nìkan kọ́ , ìdààmú àti àníyàn ò ní máa gbé wa lọ́kàn sókè . 
 20 , 21 . ( a ) Báwo lohun tó ṣẹlẹ̀ sí Sítéfánù ṣe fi hàn pé ọkàn èèyàn lè balẹ̀ nígbà tí wọ́n bá ń ṣenúnibíni sí i ? 
 ( b ) Sọ àpẹẹrẹ ẹnì kan lóde òní tí ọkàn rẹ̀ balẹ̀ pẹ̀sẹ̀ nígbà àdánwò . 
 Ọkàn Sítéfánù ọmọ ẹ̀yìn Jésù balẹ̀ nígbà tí ìdánwò ìgbàgbọ́ tó le gan - an dojú kọ ọ́ . 
 Kó tó jẹ́rìí tó jẹ́ kẹ́yìn , àwọn tí wọ́n wà nínú ìgbìmọ̀ Sànhẹ́dírìn “ rí i pé ojú rẹ̀ rí bí ojú áńgẹ́lì . ” 
 Bẹ́ẹ̀ ni o , àlàáfíà Ọlọ́run tó mú kí ọkàn rẹ̀ balẹ̀ pẹ̀sẹ̀ hàn lójú rẹ̀ tí ojú rẹ̀ fi dà bíi ti áńgẹ́lì , ìyẹn ońṣẹ́ Ọlọ́run . 
 Nígbà tí Sítéfánù túdìí àṣírí àwọn onídàájọ́ náà pé àwọn ni wọ́n pa Jésù , “ ọkàn - àyà wọn gbọgbẹ́ , wọ́n sì bẹ̀rẹ̀ sí payín keke sí i . ” 
 Bí Sítéfánù ṣe “ kún fún ẹ̀mí mímọ́ , ó tẹjú mọ́ ọ̀run , ó sì tajú kán rí ògo Ọlọ́run àti Jésù tí ó dúró ní ọwọ́ ọ̀tún Ọlọ́run . ” 
 Ìran tí Sítéfánù rí yẹn fún un lókun tó fi lè jẹ́ olóòótọ́ dójú ikú . 
 Bó tilẹ̀ jẹ́ pé àwa kì í rí ìran , Ọlọ́run lè mú kí ọkàn wa balẹ̀ nígbà tí wọ́n bá ń ṣe inúnibíni sí wa . 
 Ẹ jẹ́ ká wo ohun táwọn Kristẹni kan tí àwọn òṣìṣẹ́ ìjọba Násì pa nígbà Ogun Àgbáyé Kejì sọ kó tó di pé wọ́n pa wọ́n . 
 Ọ̀kan lára wọn sọ ohun tó ṣẹlẹ̀ sí i nílé ẹjọ́ , ó ní : “ Wọ́n ti dájọ́ ikú fún mi . 
 Lẹ́yìn tí mo gbọ́ bí wọ́n ṣe dájọ́ náà , mo sọ ọ̀rọ̀ Olúwa wa tó sọ pé , ‘ Jẹ́ olóòótọ́ dójú ikú , ’ àti díẹ̀ lára àwọn ọ̀rọ̀ rẹ̀ míì , mo wá mọ́kàn . 
 Àmọ́ ẹ má ronú o . 
 Ọkàn mi balẹ̀ pẹ̀sẹ̀ . 
 Ìbàlẹ̀ ọkàn tí mò ń wí yìí kọyọyọ , ẹ ò lè mọ bó ṣe pọ̀ tó ! ” 
 Ọ̀dọ́kùnrin míì táwọn onínúnibíni fẹ́ bẹ́ lórí kọ̀wé sáwọn òbí rẹ̀ pé : ‘ Ó ti kọjá ọ̀gànjọ́ òru nísinsìnyí . 
 Mo ṣì ní àkókò síbẹ̀ láti yí èrò mi padà . 
 Áà ! 
 èmi yóò ha láyọ̀ lẹ́ẹ̀kan sí i nínú ayé yìí lẹ́yìn tí mo bá ti sẹ́ Olúwa wa ? 
 Dájúdájú bẹ́ẹ̀ kọ́ ! 
 Ṣùgbọ́n nísinsìnyí kẹ́ ẹ ní ìdánilójú pé mo fi ayé yìí sílẹ̀ ní ayọ̀ àti àlàáfíà . ’ 
 Kò sí àní - àní pé Jèhófà ń fún àwọn ìránṣẹ́ rẹ̀ tí wọ́n jẹ́ adúróṣinṣin sí i lókun . 
 O Lè Fara Dà Á ! 
 22 , 23 . 
 Ìdánilójú wo lo ní bó o ṣe ń fẹ̀mí ìfaradà retí ọjọ́ Jèhófà ? 
 Ìwọ lè má ní irú àwọn ìṣòro tá a mẹ́nu kàn nínú àpilẹ̀kọ yìí . 
 Síbẹ̀ , òótọ́ pọ́ńbélé lọ̀rọ̀ tí Jóòbù olùbẹ̀rù Ọlọ́run sọ , pé : “ Ènìyàn , tí obìnrin bí , ọlọ́jọ́ kúkúrú ni , ó sì kún fún ṣìbáṣìbo . ” 
 Bóyá òbí ni ẹ́ tó ò ń sa gbogbo ipá rẹ láti tọ́ àwọn ọmọ rẹ ní ọ̀nà Ọlọ́run . 
 Kò sí àní - àní pé wọ́n á rí ìdẹwò níléèwé , àmọ́ wo bí inú rẹ á ṣe dùn tó tí wọ́n bá jẹ́ adúróṣinṣin sí Jèhófà tí wọn ò sì tẹ ìlànà òdodo rẹ̀ lójú ! 
 Ó sì lè jẹ́ pé ńṣe ni ìṣòro àti ìdẹwò máa ń dojú kọ ẹ́ níbi iṣẹ́ . 
 Síbẹ̀ , o lè fara da ìyẹn àtàwọn ìṣòro míì nítorí pé ‘ Jèhófà ń bá ọ gbé ẹrù lójoojúmọ́ . ’ — Sáàmù 68 : 19 . 
 O lè máa wò ó pé o ò já mọ́ nǹkan kan , àmọ́ fi sọ́kàn pé Jèhófà ò ní gbàgbé iṣẹ́ rẹ àti ìfẹ́ tó o fi hàn fún orúkọ mímọ́ rẹ̀ . 
 Pẹ̀lú ìrànlọ́wọ́ rẹ̀ , wàá lè fara da ìdánwò ìgbàgbọ́ . 
 Nítorí náà , máa fi sínú àdúrà rẹ pé ìfẹ́ Ọlọ́run lo fẹ́ máa ṣe , kó o sì máa fi ṣíṣe ìfẹ́ Ọlọ́run sọ́kàn tó o bá ń gbèrò àwọn ohun tó o fẹ́ ṣe . 
 Tó o bá ṣe bẹ́ẹ̀ , ó dájú pé Ọlọ́run á máa ràn ọ́ lọ́wọ́ á sì máa tì ọ́ lẹ́yìn láti lè máa lo ìfaradà bó o ṣe ń retí ọjọ́ Jèhófà . 
 Báwo Lo Ṣe Máa Dáhùn ? 
 • Kí nìdí táwa Kristẹni fi ní láti ní ìfaradà ? 
 • Kí ló lè ràn wá lọ́wọ́ láti fara da àìsàn àti ikú èèyàn wa ? 
 • Báwo ni àdúrà ṣe ń jẹ́ ká lè fara da onírúurú ìṣòro ? 
 • Kí ló lè mú kó ṣeé ṣe fún wa láti máa lo ìfaradà bá a ṣe ń retí ọjọ́ Jèhófà ? 
 [ Àwòrán tó wà ní ojú ìwé 29 ] 
 Gbígbára lé Jèhófà máa ń jẹ́ kéèyàn lè fara da ikú èèyàn ẹni 
 [ Àwòrán tó wà ní ojú ìwé 31 ] 
 Gbígbàdúrà àtọkànwá máa ń jẹ́ ká lè fara da ìdánwò ìgbàgbọ́ 
 ‘ Ṣọ́ra Fún Onírúurú Ojúkòkòrò ’ 
 “ Nígbà tí ẹnì kan bá tilẹ̀ ní ọ̀pọ̀ yanturu pàápàá , ìwàláàyè rẹ̀ kò wá láti inú àwọn ohun tí ó ní . ” — LÚÙKÙ 12 : 15 . 
 1 , 2 . ( a ) Kí lo kíyè sí pé àwọn èèyàn nífẹ̀ẹ́ sí tí wọ́n sì ń lé lójú méjèèjì lóde òní ? 
 ( b ) Báwo ni irú èrò tí wọ́n ní yìí ṣe lè nípa lórí wa ? 
 DÍẸ̀ lára ohun tí ọ̀pọ̀ jù lọ èèyàn ń wò tí wọ́n fi ń sọ pé ayé ẹnì kan ti dára tàbí pé ìyà ò lè jẹ onítọ̀hún lọ́jọ́ iwájú ni : owó , dúkíà , iyì , iṣẹ́ tó ń mówó ńlá wọlé àti kéèyàn ní ìdílé tiẹ̀ . 
 Ó hàn gbangba pé láwọn ilẹ̀ tó lọ́rọ̀ àtàwọn ilẹ̀ táwọn tálákà pọ̀ sí , ohun tí ọ̀pọ̀ èèyàn máa ń fi ọkàn wọn rò tí wọ́n sì ń lé lójú méjèèjì ni ohun ìní àti bí wọ́n ṣe máa ní ìlọsíwájú nínú ohunkóhun tí wọ́n bá dáwọ́ lé . 
 Àmọ́ , ńṣe ni ìfẹ́ tí wọ́n ní sí ìjọsìn Ọlọ́run túbọ̀ ń dín kù sí i , tó bá tiẹ̀ wà rárá . 
 Bí Bíbélì ṣe sọ àsọtẹ́lẹ̀ rẹ̀ gẹ́lẹ́ ló rí . 
 Ó ní : “ Ní àwọn ọjọ́ ìkẹyìn , àwọn àkókò lílekoko tí ó nira láti bá lò yóò wà níhìn - ín . 
 Nítorí àwọn ènìyàn yóò jẹ́ olùfẹ́ ara wọn , olùfẹ́ owó , . . . olùfẹ́ adùn dípò olùfẹ́ Ọlọ́run , àwọn tí wọ́n ní ìrísí fífọkànsin Ọlọ́run ṣùgbọ́n tí wọ́n já sí èké ní ti agbára rẹ̀ . ” 
 Nítorí pé àárín irú àwọn èèyàn bẹ́ẹ̀ là ń gbé lójoojúmọ́ , gbogbo ìgbà ló máa ń ṣe wá bíi pé káwa Kristẹni tòótọ́ máa ronú bíi tiwọn tàbí ká máa gbé irú ìgbésí ayé tí wọ́n ń gbé . 
 Kí ló lè ràn wá lọ́wọ́ láti yẹra fún ohun táyé ń ṣe láti ‘ mú wa bá bátànì rẹ̀ mù ’ ? — Róòmù 12 : 2 , Bíbélì The New Testament in Modern English , látọwọ́ J . 
 B . 
 Phillips . 
 Ìmọ̀ràn tí Jésù fúnni wo la máa gbé yẹ̀ wò báyìí ? 
 Jésù Kristi , to jẹ́ “ Olórí Aṣojú àti Aláṣepé ìgbàgbọ́ wa , ” kọ́ wa ní ẹ̀kọ́ pàtàkì kan lórí ọ̀ràn yìí . 
 Nígbà kan tí Jésù ń kọ́ àwọn èèyàn kí wọ́n lè túbọ̀ lóye àwọn ohun tó jẹ mọ́ ìjọsìn tòótọ́ , ọkùnrin kan ṣàdédé já lu ọ̀rọ̀ náà , ó bẹ Jésù pé : “ Olùkọ́ , sọ fún arákùnrin mi kí ó pín ogún pẹ̀lú mi . ” 
 Nígbà tí Jésù máa dá ọkùnrin náà lóhùn , ó fún òun àti gbogbo àwọn yòókù tó ń gbọ́ ọ̀rọ̀ rẹ̀ ní ìmọ̀ràn kan tó lágbára . 
 Ó kìlọ̀ fún wọn gidigidi pé kí wọ́n ṣọ́ra fún ojúkòkòrò , ó wá fi àkàwé kan tó múni ronú jinlẹ̀ ti ìkìlọ̀ náà lẹ́yìn . 
 Á dára ká kọbi ara sóhun tí Jésù sọ lákòókò yẹn ká sì wo ọ̀nà tá a lè gbà jàǹfààní nínú rẹ̀ nípa fífi wọ́n sílò nígbèésí ayé wa . — Lúùkù 12 : 13 - 21 . 
 Ọkùnrin Náà Béèrè Ohun Tí Kò Yẹ 
 Kí nìdí tí jíjá tí ọkùnrin náà já lu ọ̀rọ̀ Jésù kò fi bójú mu ? 
 Kó tó di pé ọkùnrin yẹn já lu ọ̀rọ̀ Jésù , ohun tó ń bá àwọn ọmọ ẹ̀yìn rẹ̀ àtàwọn mìíràn tó wà níbẹ̀ sọ ni bí wọ́n ṣe máa sá fún àgàbàgebè , bí wọ́n ṣe máa nígboyà láti jẹ́ káwọn èèyàn mọ̀ pé àwọn wà ní ìrẹ́pọ̀ pẹ̀lú Ọmọ ènìyàn , àti bí wọ́n ṣe máa rí ìrànlọ́wọ́ ẹ̀mí mímọ́ gbà . 
 Ó dájú pé àwọn kókó pàtàkì tó yẹ káwọn ọmọ ẹ̀yìn náà fi sọ́kàn nìwọ̀nyí . 
 Àmọ́ , bí Jésù ṣe ń sọ̀rọ̀ tó yẹ kéèyàn ronú sí yìí lọ́wọ́ ni ọkùnrin náà ṣàdédé já lu ọ̀rọ̀ náà , tó ní kí Jésù wá bóun yanjú wàhálà kan tóun àtàwọn mọ̀lẹ́bí òun jọ ń fà nípa dúkìá . 
 Síbẹ̀ , ẹ̀kọ́ pàtàkì kan wà tá a lè kọ́ látinú ohun tó ṣẹlẹ̀ yìí . 
 Kí lohun tí ọkùnrin kan béèrè lọ́wọ́ Jésù jẹ́ ká mọ̀ nípa irú ẹni tí ọkùnrin náà jẹ́ ? 
 Àwọn èèyàn máa ń sọ pé “ ohun tá a fi ń mọ irú ẹni téèyàn jẹ́ ni ohun tó bá ń rò lọ́kàn lákòókò tó ń tẹ́tí sí ọ̀rọ̀ Ọlọ́run lọ́wọ́ . ” 
 Nígbà tí Jésù ń sọ̀rọ̀ tó gbàrònú gan - an lórí ọ̀ràn ìjọsìn , ó ṣeé ṣe kó jẹ́ pé ohun tí ọkùnrin náà ń rò lọ́kàn ni ohun tóun lè ṣe tọ́wọ́ òun á fi tẹ àwọn dúkìá kan . 
 Bíbélì ò sọ bóyá ọkùnrin náà ní ìdí pàtàkì kan tó fi yẹ kó bínú nítorí ọ̀rọ̀ ogún náà . 
 Bóyá ńṣe ló kàn fẹ́ gbìyànjú láti lo àǹfààní jíjẹ́ tí Jésù jẹ́ ọlọgbọ́n tó sì lè pàṣẹ tọ́rọ̀ bá kan ohun tó ń lọ nínú ìgbésí ayé àwọn èèyàn . 
 Èyí tó wù kó jẹ́ , ìbéèrè rẹ̀ fi hàn pé nínú ọkàn rẹ̀ lọ́hùn - ún , ìṣòro kan wà . 
 Ìṣòro náà ni pé kò mọyì àwọn ohun tó jẹ mọ́ ìjọsìn Ọlọ́run . 
 Ǹjẹ́ kì í ṣe ìdí pàtàkì nìyẹn jẹ́ fún wa láti ṣàyẹ̀wò ohun tó wà lọ́kàn wa ? 
 Bí àpẹẹrẹ , tá a bá wà láwọn ìpàdé ìjọ , ó rọrùn láti jẹ́ kí ọkàn wa máa ro àwọn nǹkan míì tàbí ká máa ro àwọn ohun tá a máa ṣe lẹ́yìn ìpàdé náà . 
 Dípò tá a ó fi ṣe bẹ́ẹ̀ , ńṣe ló yẹ ká pọkàn pọ̀ sórí ọ̀rọ̀ tí wọ́n ń sọ ká sì máa ronú lórí àwọn ọ̀nà tá a lè gbà fi ohun tá à ń gbọ́ sílò kí àjọṣe àárín àwa pẹ̀lú Jèhófà , Bàbá wa ọ̀run àtàwọn tá a jọ jẹ́ Kristẹni lè túbọ̀ dára sí i . — Sáàmù 22 : 22 ; Máàkù 4 : 24 . 
 Kí nìdí tí Jésù fi kọ̀ láti ṣe ohun tí ọkùnrin yẹn sọ pé kó ṣe ? 
 Ohun yòówù tó mú kí ọkùnrin náà sọ ohun tó sọ yìí , Jésù ò ṣe ohun tọ́kùnrin náà sọ . 
 Kàkà bẹ́ẹ̀ , Jésù sọ fún un pé : “ Ọkùnrin yìí , ta ní yàn mí ṣe onídàájọ́ tàbí olùpín nǹkan fún yín ? ” 
 Nípa sísọ bẹ́ẹ̀ , Jésù ń tọ́ka sí ohun kan tí gbogbo wọ́n mọ̀ nípa rẹ̀ dáadáa , nítorí pé nínú Òfin Mósè , àwọn tó jẹ́ onídàájọ́ láàárín ìlú ni wọ́n yàn láti bójú tó irú àwọn ọ̀ràn bẹ́ẹ̀ . 
 Àwọn ohun tó ṣe pàtàkì jùyẹn lọ ló ká Jésù lára ní tiẹ̀ , ìyẹn ni bó ṣe máa fìdí òtítọ́ nípa Ìjọba Ọlọ́run múlẹ̀ àti bó ṣe máa kọ́ àwọn èèyàn ní ohun tí Ọlọ́run fẹ́ kí wọ́n ṣe . 
 Tá a bá ń tẹ̀ lé àpẹẹrẹ Jésù , dípò tá a ó fi jẹ́ káwọn nǹkan ti ayé gbà wá lọ́kàn , ńṣe la ó máa lo àkókò àti agbára wa láti wàásù ìhìn rere àti láti “ sọ àwọn ènìyàn gbogbo orílẹ̀ - èdè di ọmọ ẹ̀yìn . ” — Mátíù 24 : 14 ; 28 : 19 . 
 Ẹ Ṣọ́ra fún Ojúkòkòrò 
 Ìkìlọ̀ tó wọni lọ́kàn wo ni Jésù ṣe ? 
 Nítorí pé Jésù lágbára láti mọ ohun tó wà nínú ọkàn wa lọ́hùn - ún , ó mọ̀ pé ohun kan tó lágbára ju béèyàn ṣe rò lọ ló wà nídìí ẹ̀bẹ̀ tí ọkùnrin náà bẹ òun pé kóun wá dá sí ọ̀ràn tí kò kan òun yìí . 
 Nípa bẹ́ẹ̀ , dípò kí Jésù wulẹ̀ sọ pé òun ò ní ṣe ohun tó sọ yìí kó sì parí ọ̀rọ̀ náà síbẹ̀ , ńṣe ló kúkú lọ sórí ohun tó mú kí ọkùnrin náà sọ bẹ́ẹ̀ , ó sì sọ pé : “ Ẹ la ojú yín sílẹ̀ , kí ẹ sì máa ṣọ́ra fún gbogbo onírúurú ojúkòkòrò , nítorí pé nígbà tí ẹnì kan bá tilẹ̀ ní ọ̀pọ̀ yanturu pàápàá , ìwàláàyè rẹ̀ kò wá láti inú àwọn ohun tí ó ní . ” — Lúùkù 12 : 15 . 
 Kí ni ojúkòkòrò , kí ló sì lé yọrí sí ? 
 Ojúkòkòrò kì í wulẹ̀ ṣe kéèyàn fẹ́ láti lówó tàbí láti ní àwọn nǹkan kan , nítorí pé àwọn nǹkan wọ̀nyí lè wúlò láyè ara wọn . 
 Ohun tó túmọ̀ sí ni pé kó ṣáà máa wu èèyàn láti kó ọrọ̀ tàbí àwọn ohun ìní jọ tàbí kéèyàn máa fẹ́ láti ní ohun táwọn ẹlòmíràn ní . 
 Èyí lè kan kéèyàn má nítẹ̀ẹ́lọ́rùn , kí ìwọra jẹ́ kó fẹ́ ní àwọn nǹkan , ó tiẹ̀ lè jẹ́ ohun tó jẹ́ ti ẹlòmíràn pàápàá . 
 Láìsí ohun tó fẹ́ fi ṣe ju pé kó ṣáà ní wọn lọ , láìbìkítà nípa bóyá òun nílò wọn tàbí òun ò nílò wọn , tí kò sì ní ronú lórí ipa tí èyí máa ní lórí àwọn ẹlòmíràn . 
 Olójúkòkòrò máa ń jẹ́ kóhun tó ń wù ú gba gbogbo èrò ọkàn rẹ̀ , kó sì máa darí ìṣe rẹ̀ débi pé ohun náà yóò wá dà bí ọlọ́run fún un . 
 Ẹ rántí pé àpọ́sítélì Pọ́ọ̀lù sọ pé ọ̀kan náà ni oníwọra èèyàn àti abọ̀rìṣà tí kò ní jogún Ìjọba Ọlọ́run . — Éfésù 5 : 5 ; Kólósè 3 : 5 . 
 Àwọn ọ̀nà wo la fi ń mọ̀ pé ẹnì kan jẹ́ olójúkòkòrò ? 
 Fúnni láwọn àpẹẹrẹ díẹ̀ . 
 Abájọ tí Jésù fi sọ pé ká ṣọ́ra fún “ gbogbo onírúurú ojúkòkòrò . ” 
 Ọ̀pọ̀ ọ̀nà ni èèyàn fi ń di olójúkòkòrò . 
 Èyí tó kẹ́yìn nínú Òfin Mẹ́wàá sọ díẹ̀ lára wọn , ó ní : “ Ojú rẹ kò gbọ́dọ̀ wọ ilé ọmọnìkejì rẹ . 
 Ojú rẹ kò gbọ́dọ̀ wọ aya ọmọnìkejì rẹ , tàbí ẹrúkùnrin rẹ̀ tàbí ẹrúbìnrin rẹ̀ tàbí akọ màlúù rẹ̀ tàbí kẹ́tẹ́kẹ́tẹ́ rẹ̀ tàbí ohunkóhun tí ó jẹ́ ti ọmọnìkejì rẹ . ” 
 Ọ̀pọ̀ àpẹẹrẹ àwọn èèyàn tó ti dá ẹ̀ṣẹ̀ ńlá nítorí ojúkòkòrò ló wà nínú Bíbélì . 
 Sátánì ló kọ́kọ́ ṣe ojúkòkòrò ohun kan tó jẹ́ ti ẹlòmíràn , ó fẹ́ kí ògo , ọlá , àti àṣẹ tó jẹ́ ti Jèhófà nìkan ṣoṣo di tòun . 
 Éfà náà ṣojúkòkòrò , kò fẹ́ kí Ọlọ́run máa darí òun , fífi tí Èṣù sì fi èyí tàn án jẹ ló kó ìran èèyàn sínú ẹ̀ṣẹ̀ àti ikú . 
 Àwọn ẹ̀mí èṣù ni àwọn áńgẹ́lì tí kò nítẹ̀ẹ́lọ́rùn pẹ̀lú “ ipò wọn ìpilẹ̀ṣẹ̀ , ṣùgbọ́n tí wọ́n ṣá ibi gbígbé tiwọn tí ó bẹ́tọ̀ọ́ mu tì ” nítorí ohun kan tí wọn ò lẹ́tọ̀ọ́ sí . 
 Tún ronú nípa Báláámù , Ákáánì , Géhásì , àti Júdásì . 
 Dípò kí wọ́n nítẹ̀ẹ́lọ́rùn pẹ̀lú ohun tí wọ́n ní , wọ́n jẹ́ kí ìfẹ́ ọrọ̀ mú kí wọ́n ṣi ipò wọn lò , tíyẹn sì wá sọ wọ́n dẹni ìparun . 
 Ọ̀nà wo la lè gba ‘ la ojú wa sílẹ̀ ’ gẹ́gẹ́ bí Jésù ti sọ ? 
 Gbólóhùn tí Jésù fi bẹ̀rẹ̀ ìkìlọ̀ tó ṣe nípa ojúkòkòrò ni “ ẹ la ojú yín sílẹ̀ , ” ìyẹn sì bọ́gbọ́n mu gan - an . 
 Kí nìdí ? 
 Nítorí pé ó rọrùn gan - an fún ẹnì kan láti rí i pé ẹlòmíì lójúkòkòrò , àmọ́ kì í rọrùn fún èèyàn láti mọ̀ pé òun fúnra òun ní ojúkòkòrò . 
 Síbẹ̀ , àpọ́sítélì Pọ́ọ̀lù sọ fún wa pé “ ìfẹ́ owó ni gbòǹgbò onírúurú ohun aṣeniléṣe gbogbo . ” 
 Jákọ́bù tó jẹ́ ọmọ ẹ̀yìn Jésù ṣàlàyé pé nígbà tí ìfẹ́kúfẹ̀ẹ́ “ bá lóyún , a bí ẹ̀ṣẹ̀ . ” 
 Ní ìbámu pẹ̀lú ọ̀rọ̀ ìṣílétí tí Jésù sọ , a gbọ́dọ̀ ‘ la ojú wa silẹ̀ , ’ kì í ṣe pé ká máa ṣọ́ àwọn ẹlòmíràn láti mọ̀ bóyá wọn jẹ́ olójúkòkòrò , àmọ́ a ní láti ṣàyẹ̀wò ara wa ká lè mọ̀ ohun táa máa ń rò lọ́kàn wa nígbà gbogbo , kó bàa lè ṣeé ṣe fún wa láti “ ṣọ́ra fún gbogbo onírúurú ojúkòkòrò . ” 
 Kíkó Ọrọ̀ Jọ Lọ́pọ̀ Yanturu 
 11 , 12 . ( a ) Ìkìlọ̀ wo ni Jésù fúnni nípa ojúkòkòrò ? 
 ( b ) Kí nìdí tó fi yẹ ká ṣiṣẹ́ lórí ìkìlọ̀ Jésù yìí ? 
 Ìdí mìíràn tún wa tó fi yẹ ká ṣọ́ra fún ojúkòkòrò . 
 Kíyè sí ohun tí Jésù sọ tẹ̀ lé e , ó ní : “ Nígbà tí ẹnì kan bá tilẹ̀ ní ọ̀pọ̀ yanturu pàápàá , ìwàláàyè rẹ̀ kò wá láti inú àwọn ohun tí ó ní . ” 
 Ohun tó yẹ ká ronú lé lórí gidigidi lọ̀rọ̀ yìí , àgàgà nínú ayé táwọn èèyàn ti nífẹ̀ẹ́ ọrọ̀ gan - an yìí , tí wọ́n sì gbà pé kéèyàn ní nǹkan rẹpẹtẹ ló ń mú kéèyàn láyọ̀ àti pé òun la fi ń mọ ẹni táyé rẹ̀ dára . 
 Ọ̀rọ̀ tí Jésù sọ yìí jẹ́ ká mọ̀ pé bó ti wù kí ọrọ̀ téèyàn ní ti pọ̀ yanturu tó , ìyẹn kọ́ ló ń mú kí ìgbésí ayé èèyàn dára kó sì láyọ̀ . 
 Àmọ́ ṣá o , ó ṣeé ṣe káwọn kan má fara mọ ohun tó sọ yìí . 
 Wọ́n lè máa sọ pé ọrọ̀ máa ń jẹ́ káyé ẹni túbọ̀ dẹrùn , ó máa ń jẹ́ káyé ẹni dùn , kò sì ní jẹ́ káyé súni . 
 Nípa bẹ́ẹ̀ , wọ́n á máa fi gbogbo ìgbésí ayé wọn lépa àwọn ohun tó máa jẹ́ kí wọ́n lé kó gbogbo ohun mèremère tọ́kàn wọ́n fẹ́ jọ . 
 Èyí ni wọ́n rò pé ó máa jẹ́ kí ayé àwọn dùn bí oyin . 
 Àmọ́ tí wọ́n bá ń ronú bẹ́ẹ̀ , a jẹ́ pé ohun tí Jésù sọ kò yé wọn nìyẹn . 
 Irú ojú wo ló yẹ ká máa fi wo ìwàláàyè àti ohun ìní ? 
 Dípò kí Jésù máa sọ bóyá ó tọ́ tàbí kò tọ́ láti ní àwọn nǹkan lọ́pọ̀ yanturu , ohun tó kàn ń sọ ni pé ìwàláàyè ẹnì kan ò sinmi lórí “ àwọn ohun tí ó ní , ” ìyẹn àwọn ohun tó ti ní . 
 Lórí kókó yìí , gbogbo wa la mọ̀ pé kò dìgbà tá a bá láwọn nǹkan lọ́pọ̀ yanturu ká tó lè máa wà láàyè nìṣó . 
 Ìwọ̀nba oúnjẹ díẹ̀ , aṣọ tá a máa wọ̀ , àti ibi tá a máa sùn sí la nílò . 
 Àwọn olówó ní ọ̀pọ̀ yanturu àwọn nǹkan wọ̀nyí , àmọ́ àwọn tálákà lè ní láti forí ṣe fọrùn ṣe kí wọ́n tó lè rí ohun tí wọ́n nílò . 
 Síbẹ̀ , àti olówó àti tálákà , ọ̀kan náà ni wọ́n nígbà tíkú bá dé , òpin gbogbo rẹ̀ nìyẹn . 
 Nípa bẹ́ẹ̀ , kí ìgbésí ayé èèyàn tó lè dáa kó sì dùn , kó gbọ́dọ̀ dá lórí àwọn ohun téèyàn lè kó jọ tàbí ohun téèyàn lè ní . 
 Ohun tá à ń wí yìí á túbọ̀ yéni dáadáa táa bá ṣàyẹ̀wò irú ìwàláàyè tí Jésù ń sọ̀rọ̀ nípa rẹ̀ . 
 Ẹ̀kọ́ wo la lè rí kọ́ látinú ọ̀rọ̀ tí Jésù lò fún “ ìwàláàyè ” nínú ìtàn inú Bíbélì yẹn ? 
 Nígbà tí Jésù sọ pé “ ìwàláàyè èèyàn kò wá láti inú àwọn ohun tí ó ní , ” ọ̀rọ̀ tó lò fún “ ìwàláàyè ” ( ìyẹn zo·eʹ lédè Gíríìkì ) nínú Ìhìn Rere Lúùkù kò sọ nípa ọ̀nà tẹ́nì kan gbà ń gbé ìgbésí ayé rẹ̀ àmọ́ ò jẹ́ ìwàláàyè fúnra rẹ̀ , ìyẹn wíwà téèyàn wà láàyè . 
 * Ohun tí Jésù ń sọ ni pé yálà a jẹ́ olówó tàbí tálákà , yálà à ń gbé ìgbésí ayé yọ̀tọ̀mì tàbí agbára káká la fi ń gbọ́ bùkátà ara wa , kò sẹ́ni tó lágbára láti mú kí ọjọ́ ayé rẹ̀ gùn sí i , kò sì sẹ́ni tó mọ̀ bóyá òun tiẹ̀ máa wà láàyè lọ́la . 
 Ohun tí Jésù sọ nínú Ìwàásù rẹ̀ Lórí Òkè ni pé : “ Ta ni nínú yín , nípa ṣíṣàníyàn , tí ó lè fi ìgbọ̀nwọ́ kan kún ìwọ̀n gígùn ìwàláàyè rẹ̀ ? ” 
 Bíbélì sọ ọ́ kedere pé Jèhófà nìkan ni “ orísun ìyè wa , ” àti pé òun nìkan ṣoṣo ló lè fún àwọn olóòótọ́ èèyàn ní “ ìyè tòótọ́ , ” tàbí “ ìyè àìnípẹ̀kun , ” ìyẹn ìyè tí kò lópin , yálà ní ọ̀run tàbí lórí ilẹ̀ ayé . — Sáàmù 36 : 9 ; 1 Tímótì 6 : 12 , 19 . 
 Kí nìdí tí ọ̀pọ̀ èèyàn fi gbẹ́kẹ̀ lé ọrọ̀ ? 
 Ọ̀rọ̀ Jésù tọ́ka sí bó ṣe rọrùn tó fáwọn èèyàn láti ní èrò tí kò tọ̀nà nípa ìwàláàyè . 
 Yálà a jẹ́ olówó tàbí tálákà , gbogbo èèyàn pátá ni aláìpé , ohun kan náà ló sì máa gbẹ̀yìn gbogbo wa . 
 Mósè sọ pé : “ Nínú ara wọn , ọjọ́ àwọn ọdún wa jẹ́ àádọ́rin ọdún ; bí wọ́n bá sì jẹ́ ọgọ́rin ọdún nítorí àkànṣe agbára ńlá , síbẹ̀ , wíwà nìṣó wọn jẹ́ lórí ìdààmú àti àwọn ohun aṣenilọ́ṣẹ́ ; nítorí pé kíákíá ni yóò kọjá lọ , àwa yóò sì fò lọ . ” 
 Nítorí èyí , èrò tó sábà máa ń wà lọ́kàn àwọn tí kò tíì ní àjọṣe tó dára pẹ̀lú Ọlọ́run ni èyí tí àpọ́sítélì Pọ́ọ̀lù ní wọ́n máa ń sọ pé , “ ẹ jẹ́ kí a máa jẹ , kí a sì máa mu , nítorí ọ̀la ni àwa yóò kú . ” 
 Àwọn kan mọ̀ pé ìgbésí ayé èèyàn kúrú , wọn ò sì mọ ohun tó lè ṣẹlẹ̀ , wọ́n wá ń tipa bẹ́ẹ̀ kó ọrọ̀ jọ kí wọ́n lè nífọ̀kànbalẹ̀ . 
 Bóyá wọn rò pé táwọn bá láwọn nǹkan tó pọ̀ , ìyà ò ní jẹ àwọn . 
 Wọ́n wá ń ṣiṣẹ́ àṣekúdórógbó kí wọ́n lè kó ọrọ̀ jọ , lérò pé ìyẹn ló máa jẹ́ kí ọkàn àwọn balẹ̀ táwọn á sì láyọ̀ , láìmọ̀ pé ọ̀rọ̀ ò rí bẹ́ẹ̀ . — Sáàmù 49 : 6 , 11 , 12 . 
 Ọjọ́ Ọ̀la Tó Fini Lọ́kàn Balẹ̀ 
 Ìgbésí ayé tó dáa kò sinmi lórí kí ni ? 
 Ó lè jẹ́ òótọ́ pé téèyàn bá ń gbé ìgbésí ayé olówò , tó ní oúnjẹ tó pọ̀ , tó ní ọ̀pọ̀ aṣọ , ibùgbé , àtàwọn nǹkan amáyédẹrùn mìíràn , ìgbésí ayé rẹ̀ lè túbọ̀ dùn , ó tiẹ̀ lè jẹ́ kí onítọ̀hún láǹfààní láti tọ́jú ara rẹ̀ dáadáa tó bá ń ṣàìsàn , kíyẹn sì tipa bẹ́ẹ̀ fi ọdún díẹ̀ kún ìgbésí ayé rẹ̀ . 
 Àmọ́ ṣé ò wá túmọ̀ sí pé ẹni tó ń gbé irú ìgbésí ayé bẹ́ẹ̀ kò níṣòro , ṣé ọkàn rẹ̀ sì balẹ̀ ju tàwọn tó kù lọ ? 
 Kì í ṣe iye ọdún téèyàn lò láyé tàbí iye ohun téèyàn lè kó jọ la fi ń mọ ẹni táyé rẹ̀ dáa . 
 Àpọ́sítélì Pọ́ọ̀lù sọ nípa ewu tó wà nínú kéèyàn gbé gbogbo ọkàn rẹ̀ lé irú àwọn nǹkan wọ̀nyẹn . 
 Ó kọ̀wé sí Tímótì pé : “ Fún àwọn ọlọ́rọ̀ nínú ètò àwọn nǹkan ìsinsìnyí ní àṣẹ ìtọ́ni láti má ṣe jẹ́ ọlọ́kàn - gíga , kí wọ́n má ṣe gbé ìrètí wọn lé ọrọ̀ àìdánilójú , bí kò ṣe lé Ọlọ́run , ẹni tí ń pèsè ohun gbogbo fún wa lọ́pọ̀ jaburata fún ìgbádùn wa . ” — 1 Tímótì 6 : 17 . 
 17 , 18 . ( a ) Àwọn wo ló fi àpẹẹrẹ títayọ lélẹ̀ tó yẹ ká fara wé tá a bá ń sọ̀rọ̀ nípa nǹkan ìní ? 
 ( b ) Àkàwé tí Jésù sọ wo la máa gbé yẹ̀ wò nínú àpilẹ̀kọ tó kàn ? 
 Kéèyàn gbé ọkàn rẹ̀ lé ọrọ̀ kì í ṣe ohun tó bọ́gbọ́n mu rárá nítorí pé ọrọ̀ kò láyọ̀lé . 
 Jóòbù baba ńlá ní ọrọ̀ tó pọ̀ gan - an , àmọ́ nígbà tí jàǹbá dé lójijì , àwọn ọrọ̀ tó ní kò lè ràn án lọ́wọ́ , ọ̀sán kan òru kan ni wọ́n pòórá . 
 Àjọṣe rere tó ní pẹ̀lú Ọlọ́run ni ò jẹ́ kó bọ́hùn ní gbogbo ìgbà tó fi wà nínú àdánwò àti ìpọ́njú yẹn . 
 Ábúráhámù kò jẹ́ kí níní tóun ní ọ̀pọ̀ nǹkan dí òun lọ́wọ́ láti tẹ́wọ́ gba iṣẹ́ tí kò rọrùn tí Jèhófà gbé lé e lọ́wọ́ , Jèhófà sì bù kún un nípa jíjẹ́ kó di “ baba ogunlọ́gọ̀ àwọn orílẹ̀ - èdè . ” 
 Ó yẹ ká fara wé àpẹẹrẹ àwọn méjì yìí àti tàwọn mìíràn . 
 Yálà á jẹ́ ọmọdé tàbí àgbà , ó yẹ ká yẹ ara wa wò ká lè mọ ohun tá a kà sí pàtàkì jù lọ nígbèésí ayé wa àtohun tá a gbé ọkàn wa lé . — Éfésù 5 : 10 ; Fílípì 1 : 10 . 
 Láìsí àní - àní , ìwọ̀nba ọ̀rọ̀ tí Jésù sọ lórí ojúkòkòrò àti ojú tó yẹ kéèyàn máa fi wo ìwàláàyè ṣe pàtàkì gan - an , ó sì kọ́ni lẹ́kọ̀ọ́ tó pọ̀ . 
 Àmọ́ Jésù tún ní ohun mìíràn lọ́kàn , èyí ló mú kó sọ àkàwé kan tó ń múni ronú jinlẹ̀ gan - an nípa ọkùnrin ọlọ́rọ̀ kan tí kò lọ́gbọ́n nínú . 
 Báwo ni àkàwé yẹn ṣe bá ìgbésí ayé tiwa mu lóde òní , ẹ̀kọ́ wo la sì lè rí kọ́ nínú rẹ̀ ? 
 Àpilẹ̀kọ tó kàn yóò dáhùn àwọn ìbéèrè yìí . 
 [ Àlàyé ìsàlẹ̀ ìwé ] 
 Ọ̀rọ̀ Gíríìkì mìíràn tí wọ́n túmọ̀ sí “ ìwàláàyè ” ni biʹ·os . 
 Gẹ́gẹ́ bí ohun tí ìwé atúmọ̀ èdè Vine’s Expository Dictionary of Old and New Testament Words sọ , biʹos ń tọ́ka sí “ béèyàn ṣe pẹ́ láyé tó , ” “ ọ̀nà téèyàn ń gbà gbé ìgbésí ayé rẹ̀ , ” àti “ ohun tó gbé ìwàláàyè ró . ” 
 Kí Ni Ìdáhùn Rẹ ? 
 • Ẹ̀kọ́ wo la lè kọ́ látinú kíkọ̀ tí Jésù kọ̀ láti ṣe ohun tí ọkùnrin kan tó wà láàárín èrò ní kò ṣe ? 
 • Kí nìdí tó fi yẹ ká ṣọ́ra fún ojúkòkòrò , ọ̀nà wo la sì lè gbà ṣe bẹ́ẹ̀ ? 
 • Kí nìdí tí ìwàláàyè èèyàn ò fi sinmi lórí ohun tó ní ? 
 • Kí ló lè mú kí ìgbésí ayé ẹni dára kó si fini lọ́kàn balẹ̀ ? 
 [ Àwòrán tó wà ní ojú ìwé 23 ] 
 Kí nìdí tí Jésù fi kọ̀ láti ṣe ohun tí ọkùnrin kan ní kò ṣe fóun ? 
 [ Àwòrán tó wà ní ojú ìwé 23 ] 
 Ojúkòkòrò lè yọrí sí ohun tó burú jáì 
 [ Àwọn àwòrán tó wà ní ojú ìwé 25 ] 
 Báwo ni Ábúráhámù ṣe fi hàn pé òun ní èrò tó tọ́ nípa ohun ìní ? 
 Ǹjẹ́ o ‘ Ní Ọrọ̀ Lọ́dọ̀ Ọlọ́run ’ ? 
 “ Bẹ́ẹ̀ ni ó máa ń rí fún ẹni tí ó bá ń to ìṣúra jọ pa mọ́ fún ara rẹ̀ ṣùgbọ́n tí kò ní ọrọ̀ síhà ọ̀dọ̀ Ọlọ́run . ” — LÚÙKÙ 12 : 21 . 
 1 , 2 . ( a ) Kí ni nǹkan táwọn èèyàn máa ń tìtorí rẹ̀ fi ọ̀pọ̀ nǹkan du ara wọn ? 
 ( b ) Ìṣòro àti ewu wo ló dojú kọ àwọn Kristẹni ? 
 WÍWÁ ÌṢÚRA KIRI kì í wulẹ̀ ṣe eré ọmọdé lásán . 
 Ohun táwọn èèyàn máa ń ṣe ní ti gidi ni , wọ́n sì ti ń ṣe é tipẹ́ ní ọ̀pọ̀ orílẹ̀ - èdè . 
 Bí àpẹẹrẹ , Góòlù tí wọ́n ń wà láwọn orílẹ̀ - èdè bíi Ọsirélíà , Gúúsù Áfíríkà , Kánádà , àti orílẹ̀ - èdè Amẹ́ríkà ní ọ̀rúndún kọkàndínlógún mú kí ọ̀pọ̀ èèyàn múra tán láti fi ilé wọn àtàwọn mọ̀lẹ́bí wọn sílẹ̀ láti wá ọrọ̀ lọ sáwọn ilẹ̀ tí wọn ò dé rí , táwọn èèyàn ibẹ̀ ò sì fi bẹ́ẹ̀ nífẹ̀ẹ́ àlejò . 
 Àní , ọ̀pọ̀ èèyàn ò kọ̀ láti fẹ̀mí ara wọn wewu kí wọ́n sì fi ọ̀pọ̀ nǹkan du ara wọn kí ọwọ́ wọn lè tẹ ọrọ̀ tọ́kàn wọ́n ń fẹ́ . 
 Bó tilẹ̀ jẹ́ pé ọ̀pọ̀ èèyàn ni kì í lọ káàkiri láti wá ìṣúra , síbẹ̀ wọ́n ní láti ṣiṣẹ́ àṣekára gan - an kí wọ́n lè gbọ́ bùkátà ara wọn . 
 Ìyẹn ò sì rọrùn lákòókò òpin tá a wà yìí , ó máa ń gba ọ̀pọ̀ ìsapá àti àkókò , ó sì nira gan - an . 
 Ó rọrùn láti máa wá àtijẹ àtimu kiri , kéèyàn sì máa ronú aṣọ tó máa wọ̀ àti ilé tó máa gbé débi pé yóò pa àwọn ohun tó ṣe pàtàkì jù lọ tì tàbí kó tiẹ̀ gbàgbé wọn pátápátá . 
 Jésù sọ àkàwé kan tó gbé ohun táwọn èèyàn sábà máa ń ṣe yìí yọ dáadáa . 
 Àkàwé náà wà nínú Lúùkù 12 : 16 - 21 . 
 Ní ṣókí , sọ àkàwé Jésù tó wà nínú Lúùkù 12 : 16 - 21 . 
 Àkàwé Jésù yìí wáyé lákòókò tó ń sọ̀rọ̀ nípa ìdí tó fi yẹ ká ṣọ́ra fún ojúkòkòrò , èyí tá a jíròrò lẹ́kùn - ún rẹ́rẹ́ nínú àpilẹ̀kọ tó ṣáájú . 
 Lẹ́yìn tí Jésù kìlọ̀ fáwọn èèyàn nípa ojúkòkòrò , ó wá sọ̀rọ̀ nípa ọkùnrin ọlọ́rọ̀ kan tí kò ní ìtẹ́lọ́rùn pẹ̀lú àwọn ilé ìtọ́jú nǹkan pa mọ́ sí rẹ̀ tó kún fún ọ̀pọ̀ ohun rere tó ní . 
 Àmọ́ , tó wó wọn palẹ̀ , tó sì kọ́ àwọn tó tóbi ju ti tẹ́lẹ̀ lọ , kó bàa lè túbọ̀ kó àwọn ohun rere púpọ̀ pa mọ́ sí i . 
 Bó ṣe ń ronú pé kóun wá fọkàn balẹ̀ kóun sì máa gbádùn ayé òun ni Ọlọ́run sọ fún un pé ikú rẹ̀ ti dé , gbogbo ohun rere tí ọkùnrin náà ti kó jọ yóò sì di ti ẹlòmíràn . 
 Jésù wá fi gbólóhùn tó kẹ́yìn yìí kún ọ̀rọ̀ rẹ̀ pé : “ Bẹ́ẹ̀ ni ó máa ń rí fún ẹni tí ó bá ń to ìṣúra jọ pa mọ́ fún ara rẹ̀ ṣùgbọ́n tí kò ní ọrọ̀ síhà ọ̀dọ̀ Ọlọ́run . ” 
 Ẹ̀kọ́ wo la lè rí kọ́ látinú àkàwé yìí ? 
 Báwo la ṣe lè fi ẹ̀kọ́ tó wà níbẹ̀ sílò nígbèésí ayé wa ? 
 Ọkùnrin Kan Tó Ní Ìṣòro 
 Irú èèyàn wo la lè sọ pé ọkùnrin inú àkàwé Jésù yẹn jẹ́ ? 
 Àkàwé tí Jésù sọ yìí kò ṣàjèjì sáwọn èèyàn . 
 A kíyè sí i pé ohun tí Jésù kàn fi bẹ̀rẹ̀ ìtàn náà ni pé : “ Ilẹ̀ ọkùnrin ọlọ́rọ̀ kan mú èso jáde dáadáa . ” 
 Jésù ò sọ pé ọ̀nà èrú tàbí ọ̀nà tó lòdì sófin ni ọkùnrin náà gbà kó ọrọ̀ rẹ̀ jọ . 
 Lédè mìíràn , Jésù ò sọ pé èèyàn burúkú lọkùnrin náà . 
 Kódà , ohun tí Jésù sọ fi hàn pé ó bọ́gbọ́n mu láti gbà pé ọkùnrin inú àkàwé yìí ti ṣiṣẹ́ àṣekára . 
 Ó kéré tán , a lè rí i pé ọkùnrin náà jẹ́ ẹni tó múra sílẹ̀ de ọjọ́ iwájú tó sì kó àwọn nǹkan pa mọ́ , bóyá kí ìyà má bàá jẹ àwọn ará ilé rẹ̀ . 
 Nípa bẹ́ẹ̀ , tá a bá fojú èèyàn wò ó , akínkanjú ọkùnrin tí kì í fi ọwọ́ dẹngbẹrẹ mú ojúṣe rẹ̀ la máa pè é . 
 Ìṣòro wo ni ọkùnrin inú àkàwé Jésù ní ? 
 Bó ti wù kó rí , Jésù pe ọkùnrin inú àkàwé náà ní ọlọ́rọ̀ , tó fi hàn pé ó jẹ́ ẹnì kan tó ti ní ọ̀pọ̀ nǹkan . 
 Àmọ́ , gẹ́gẹ́ bí Jésù ṣe sọ , ọkùnrin ọlọ́rọ̀ náà ní ìṣòro kan . 
 Ohun tí ilẹ̀ rẹ̀ mú jáde pọ̀ gan - an ju ohun tó retí , ó pọ̀ gan - an ju ohun tóun fúnra rẹ̀ nílò lọ tàbí ohun tó lè bójú tó . 
 Kí ló yẹ kó ṣe ? 
 Àwọn ìpinnu wo ni ọ̀pọ̀ ìránṣẹ́ Ọlọ́run ní láti ṣe lóde òní ? 
 Ọ̀pọ̀ àwọn ìránṣẹ́ Jèhófà lóde òní ló ń bára wọn nínú irú ipò tó fara jọ èyí tí ọkùnrin ọlọ́rọ̀ yẹn bára rẹ̀ . 
 Àwọn Kristẹni tòótọ́ máa ń sapá láti jẹ́ olóòótọ́ lẹ́nu iṣẹ́ wọn , wọ́n máa ń jẹ́ akínkanjú , wọn kì í sì í fi iṣẹ́ wọn ṣeré . 
 Yálà wọ́n ń ṣiṣẹ́ fún èèyàn ni ò tàbí wọ́n ń ṣiṣẹ́ ara wọn , wọ́n sábà máa ń ṣe dáadáa , kódà wọ́n máa ń tayọ nínú ohun tí wọ́n bá ń ṣe . 
 Nígbà tí wọ́n bá fẹ́ gbé wọn ga lẹ́nu iṣẹ́ wọn tàbí tí wọ́n bá fẹ́ fún wọn láǹfààní tuntun èyíkéyìí , ó máa ń di dandan kí wọ́n ṣèpinnu . 
 Ṣé káwọn tẹ́wọ́ gba àǹfààní tí wọ́n fẹ́ fún wọn yìí ni kówó lè túbọ̀ wọlé ? 
 Bákan náà , ọ̀pọ̀ àwọn ọ̀dọ́ tó jẹ́ Ẹlẹ́rìí ló máa ń ṣe dáadáa gan - an nílé ìwé . 
 Nípa bẹ́ẹ̀ , wọ́n lè fẹ́ fún wọn ní ẹ̀kọ́ ọ̀fẹ́ kí wọ́n lè lọ kàwé láwọn ilé ẹ̀kọ́ gíga tó lórúkọ . 
 Ṣé ó yẹ kí wọ́n kàn ṣe bíi tàwọn èèyàn mìíràn kí wọ́n sì fára mọ́ ohun tí wọ́n fi lọ̀ wọ́n yìí ? 
 Kí ni ọkùnrin inú àkàwé Jésù ṣe nípa ìṣòro tó ní ? 
 Ẹ jẹ́ ká padà sórí àkàwé Jésù yẹn wàyí . 
 Kí ni ọkùnrin ọlọ́rọ̀ náà ṣe nígbà tí ilẹ̀ rẹ̀ mú ohun tó pọ̀ yanturu jáde débi pé kò ríbi kó àwọn ohun tó kórè náà sí ? 
 Ó pinnu láti wó àwọn ilé ìtọ́jú nǹkan pa mọ́ sí rẹ̀ lulẹ̀ kó sì kọ́ àwọn tó tóbi ju ti tẹ́lẹ̀ lọ kó lè ríbi kó gbogbo ọkà àtàwọn ohun rere rẹ̀ tó pọ̀ lápọ̀jù sí . 
 Ìpinnu tó ṣe yẹn fi í lọ́kàn balẹ̀ gan - an ó sì fún un láyọ̀ débi pé ó ń sọ nínú ara rẹ̀ pé : “ Èmi yóò sọ fún ọkàn mi pé : ‘ Ọkàn , ìwọ ní ọ̀pọ̀ ohun rere tí a tò jọ pa mọ́ fún ọ̀pọ̀ ọdún ; fara balẹ̀ pẹ̀sẹ̀ , máa jẹ , máa mu , máa gbádùn . ’ ” — Lúùkù 12 : 19 . 
 Kí Nìdí Tí Ọkùnrin Náà Fi Jẹ́ “ Aláìlọ́gbọ́n - Nínú ” ? 
 Ohun pàtàkì wo ni ọkùnrin inú àkàwé Jésù yìí gbójú fò dá ? 
 Àmọ́ gẹ́gẹ́ bí Jésù ṣe sọ ọ́ , ohun tí ọkùnrin ọlọ́rọ̀ náà pinnu láti ṣe yìí kò fún un ní ìfọ̀kànbalẹ̀ tó rò pé òun máa ní . 
 Ó lè dà bíi pé ohun tó fẹ́ ṣe yìí bọ́gbọ́n mu lóòótọ́ o , àmọ́ kò fi ohun pàtàkì kan kún un , ìyẹn ohun tí Ọlọ́run fẹ́ . 
 Tara rẹ̀ nìkan ló ń rò , ó ń ronú bóun á ṣe fara balẹ̀ pẹ̀sẹ̀ , tóun á máa jẹ́ , tóun á máa mu , tóun á sì máa gbádùn ara òun . 
 Ó ti gbà pé níwọ̀n bóun ti ní “ ọ̀pọ̀ ohun rere , ” òun á tún wà láàyè fún “ ọ̀pọ̀ ọdún . ” 
 Àmọ́ , ó mà ṣe o , ibi tó fojú sí ọ̀nà ò gbabẹ̀ . 
 Bí Jésù ṣe sọ níṣàájú gẹ́ẹ́ lọ̀rọ̀ ọkùnrin náà rí , ó sọ pé “ nígbà tí ẹnì kan bá tilẹ̀ ní ọ̀pọ̀ yanturu pàápàá , ìwàláàyè rẹ̀ kò wá láti inú àwọn ohun tí ó ní . ” 
 Òru ọjọ́ yẹn gan - an ni gbogbo ohun tí ọkùnrin náà tìtorí rẹ̀ ń ṣiṣẹ́ wá sópin lójijì , nítorí pé Ọlọ́run sọ fún un pé : “ Aláìlọ́gbọ́n - nínú , òru òní ni wọn yóò fi dandan béèrè ọkàn rẹ lọ́wọ́ rẹ . 
 Ta ni yóò wá ni àwọn ohun tí ìwọ tò jọ pa mọ́ ? ” — Lúùkù 12 : 20 . 
 Kí nìdí tí Ọlọ́run fi pe ọkùnrin inú àkàwé náà ní aláìlọ́gbọ́n - nínú ? 
 Ẹ̀kọ́ tí Jésù fẹ́ ká kọ́ nínú àkàwé yìí gan - an lọ̀rọ̀ wá kàn báyìí . 
 Ọlọ́run pe ọkùnrin náà ní aláìlọ́gbọ́n - nínú . 
 Ìwé atúmọ̀ èdè Exegetical Dictionary of the New Testament ṣàlàyé pé ọ̀rọ̀ èdè Gíríìkì tí wọ́n lò yẹn “ sábà máa ń tọ́ka sí ẹni tí kò lóye . ” 
 Ìwé atúmọ̀ èdè náà fi hàn pé nínú àkàwé yìí , Ọlọ́run ń lo ọ̀rọ̀ náà láti jẹ́ ká rí i pé “ asán lórí asán ni báwọn ọlọ́rọ̀ ṣe máa ń múra sílẹ̀ de ọjọ́ ọ̀la . ” 
 Ọ̀rọ̀ náà ò tọ́ka sí ẹnì kan tí kò ní làákàyè , àmọ́ ó ń tọ́ka sí “ ẹni tó kọ̀ láti gbà pé Ọlọ́run ló yẹ kéèyàn gbẹ́kẹ̀ lé . ” 
 Bí Jésù ṣe ṣàpèjúwe ọkùnrin ọlọ́rọ̀ yẹn jẹ́ ká rántí ohun tó wá sọ fáwọn Kristẹni ìjọ Laodíkíà , tó wà ní Éṣíà Kékeré ní ọ̀rúndún kìíní . 
 Ó ní : “ Ìwọ wí pé : ‘ Ọlọ́rọ̀ ni mí , mo sì ti kó ọrọ̀ jọ , èmi kò sì nílò ohunkóhun rárá , ’ ṣùgbọ́n o kò mọ̀ pé akúùṣẹ́ ni ọ́ àti ẹni ìkáàánú fún àti òtòṣì àti afọ́jú àti ẹni ìhòòhò . ” — Ìṣípayá 3 : 17 . 
 Kí nìdí tí níní “ ọ̀pọ̀ ohun rere ” kò fi ń ṣe ẹ̀rí pé èèyàn máa wà láàyè fún “ ọ̀pọ̀ ọdún ” ? 
 Á dára ká fi ẹ̀kọ́ inú àkàwé yìí sọ́kàn . 
 Ṣé àwa náà ò dà bí ọkùnrin inú àkàwé yìí , ìyẹn ni pé ká ṣiṣẹ́ àṣekára láti rí i dájú pé a ní “ ọ̀pọ̀ ohun rere ” síbẹ̀ ká kùnà láti ṣe ohun tó máa jẹ́ ká nírètí àtiwà láàyè fún “ ọ̀pọ̀ ọdún ” ? 
 Bíbélì sọ pé : “ Àwọn ohun tí ó níye lórí kì yóò ṣàǹfààní rárá ní ọjọ́ ìbínú kíkan , ” àti pé “ ẹni tí ó bá gbẹ́kẹ̀ lé ọrọ̀ rẹ̀ — òun fúnra rẹ̀ yóò ṣubú . ” 
 Nítorí náà , Jésù wá fi ọ̀rọ̀ ìṣílétí tó kẹ́yìn yìí kún àkàwé náà , ó ní : “ Bẹ́ẹ̀ ni ó máa ń rí fún ẹni tí ó bá ń to ìṣúra jọ pa mọ́ fún ara rẹ̀ ṣùgbọ́n tí kò ní ọrọ̀ síhà ọ̀dọ̀ Ọlọ́run . ” — Lúùkù 12 : 21 . 
 Kí nìdí to fi jẹ́ pé asán lórí asán ni kéèyàn gbé ìrètí rẹ̀ ka ohun ìní , kó sì rò pé òun ló máa jẹ́ kóun nífọ̀kànbalẹ̀ ? 
 Nígbà tí Jésù sọ pé “ bẹ́ẹ̀ náà ni ó máa ń rí , ” ohun tó ń sọ ni pé ohun tó ṣẹlẹ̀ sí ọkùnrin ọlọ́rọ̀ inú àkàwé yẹn ni yóò ṣẹlẹ̀ sáwọn tó gbé gbogbo ìgbésí ayé wọn , ìyẹn ìrètí wọn , karí kìkì ohun ìní , tí wọ́n sì gbà pé òun ló máa fáwọn nífọ̀kànbalẹ̀ . 
 Kì í ṣe ‘ títo ìṣúra jọ pa mọ́ fún ara ẹni ’ ni ẹ̀bi ọkùnrin náà ṣùgbọ́n pé ó kùnà láti ní “ ọrọ̀ síhà ọ̀dọ̀ Ọlọ́run . ” 
 Jákọ́bù tó jẹ́ ọmọ ẹ̀yìn Jésù fúnni ní ìkìlọ̀ kan tó jọ ìyẹn nígbà tó kọ̀wé pé : “ Ẹ wá , nísinsìnyí , ẹ̀yin tí ẹ ń sọ pé : ‘ Lónìí tàbí lọ́la a ó rin ìrìn àjò lọ sí ìlú ńlá yìí , a ó sì lo ọdún kan níbẹ̀ , a ó sì kó wọnú iṣẹ́ òwò , a ó sì jèrè , ’ nígbà tí ó jẹ́ pé ẹ kò mọ ohun tí ìwàláàyè yín yóò jẹ́ lọ́la . ” 
 Kí ló yẹ kí wọ́n ṣe ? 
 “ Dípò bẹ́ẹ̀ , ó yẹ kí [ wọ́n ] sọ pé : ‘ Bí Jèhófà bá fẹ́ , àwa yóò wà láàyè , a ó sì ṣe èyí tàbí èyíinì pẹ̀lú . ’ ” 
 Bó ti wù kéèyàn lọ́rọ̀ tó tàbí bó ti wù káwọn ohun ìní rẹ̀ pọ̀ tó , asán lórí asán ni gbogbo rẹ̀ yóò já sí , àfi tó bá ni ọrọ̀ lọ́dọ̀ Ọlọ́run . 
 Kí ló wá túmọ̀ sí láti ní ọrọ̀ lọ́dọ̀ Ọlọ́run ? 
 Béèyàn Ṣe Lè Ní Ọrọ̀ Lọ́dọ̀ Ọlọ́run 
 Kí lohun tá a ó máa ṣe tí yóò jẹ́ ká lọ́rọ̀ lọ́dọ̀ Ọlọ́run ? 
 Nínú ọ̀rọ̀ Jésù , kéèyàn ní ọrọ̀ lọ́dọ̀ Ọlọ́run yàtọ̀ pátápátá sí títo ìṣúra ti ayé jọ fún ara ẹni , tàbí kíkó ọrọ̀ jọ . 
 Nípa bẹ́ẹ̀ , ohun tí Jésù ń sọ ni pé kò gbọ́dọ̀ jẹ́ pé kíkó ọrọ̀ jọ tàbí bá a ṣe máa gbádùn ohun tá a ní ló máa jẹ wá lọ́kàn jù nígbèésí ayé wa . 
 Dípò ìyẹn , a gbọ́dọ̀ lo àwọn ohun ìní wa lọ́nà tó máa jẹ́ kí àjọṣe wa pẹ̀lú Jèhófà túbọ̀ dára sí i . 
 Ó dájú pé ṣíṣe bẹ́ẹ̀ yóò mú ká lọ́rọ̀ lọ́dọ̀ Ọlọ́run . 
 Kí nìdí ? 
 Nítorí pé yóò fún wa láǹfààní láti rí ọ̀pọ̀ ìbùkún gbà lọ́dọ̀ rẹ̀ . 
 Bíbélì sọ fún wa pé : “ Ìbùkún Jèhófà — èyíinì ni ohun tí ń sọni di ọlọ́rọ̀ , kì í sì í fi ìrora kún un . ” — Òwe 10 : 22 . 
 Báwo ni ìbùkún Jèhófà ṣe máa “ ń sọni di ọlọ́rọ̀ ” ? 
 Nígbà tí Jèhófà bá bù kún àwọn èèyàn rẹ̀ , ohun tó dára jù lọ ló máa ń fún wọn . 
 Bí àpẹẹrẹ , nígbà tí Jèhófà fáwọn ọmọ Ísírẹ́lì ní ilẹ̀ tí wọ́n máa tẹ̀dó sí , ó jẹ́ “ ilẹ̀ tí ń ṣàn fún wàrà àti fún oyin . ” 
 Bó tilẹ̀ jẹ́ pé bí Bíbélì ṣe ṣàpèjúwe ilẹ̀ Íjíbítì náà nìyẹn , síbẹ̀ ilẹ̀ tí Jèhófà fún àwọn ọmọ Ísírẹ́lì yàtọ̀ ní ọnà kan pàtàkì . 
 Mósè sọ fún àwọn ọmọ Ísírẹ́lì pé , “ ilẹ̀ tí Jèhófà Ọlọ́run rẹ ń bójú tó ” ni . 
 Ohun tó ń sọ ni pé wọ́n á ní aásìkí nítorí pé Jèhófà yóò máa bójú tó wọn . 
 Ní gbogbo ìgbà táwọn ọmọ Ísírẹ́lì jẹ́ olóòótọ́ sí Jèhófà , wọ́n rí ìbùkún rẹ̀ gbà , wọ́n sì gbé ìgbésí ayé wọn lọ́nà kan tí gbogbo èèyàn rí i pé ó dáa gan - an ju ti gbogbo orílẹ̀ - èdè tó yí wọn ká lọ . 
 Dájúdájú , ìbùkún Jèhófà ló máa “ ń sọni di ọlọ́rọ̀ ” ! — Númérì 16 : 13 ; Diutarónómì 4 : 5 - 8 ; 11 : 8 - 15 . 
 Kí lohun táwọn tó lọ́rọ̀ lọ́dọ̀ Ọlọ́run ń gbádùn ? 
 Gbólóhùn náà “ ní ọrọ̀ síhà ọ̀dọ̀ Ọlọ́run ” tún túmọ̀ sí “ ní ọ̀rọ̀ lọ́dọ̀ Ọlọ́run ” ( Bíbélì Ìròyìn Ayọ̀ ) tàbí “ ní ọrọ̀ lójú Ọlọ́run . ” 
 ( Bíbélì The New Testament in Modern English , látọwọ́ J . 
 B . 
 Phillips ) Ohun tó jẹ àwọn ọlọ́rọ̀ lógún ni báwọn ṣe máa gbayì lójú àwọn èèyàn . 
 Èyí sì máa ń hàn nínú ọ̀nà tí wọ́n ń gbà gbé ìgbésí ayé wọn . 
 Wọ́n máa ń ṣe àṣehàn , èyí tí Bíbélì pè ní “ fífi àlùmọ́ọ́nì ìgbésí ayé ẹni hàn sóde lọ́nà ṣekárími . ” 
 Àmọ́ , àwọn tó lọ́rọ̀ lọ́dọ̀ Ọlọ́run máa ń rí ojú rere Ọlọ́run àti inú rere rẹ̀ onífẹ̀ẹ́ gbà lọ́pọ̀ yanturu , wọ́n sì máa ń ní àjọṣe tó dára pẹ̀lú rẹ̀ . 
 Ó dájú pé wíwà tí wọ́n wà nípò tó dára lójú Ọlọ́run yìí ń jẹ́ kí wọ́n ní ayọ̀ àti ìfọ̀kànbalẹ̀ ju èyí tí ọrọ̀ èyíkéyìí lè fúnni lọ . 
 Ìbéèrè tó wá yẹ ká bi ara wa ni pé , kí ló yẹ ká ṣe ká bàa lè ní ọrọ̀ lójú Ọlọ́run ? 
 Béèyàn Ṣe Lè Ní Ọrọ̀ Lójú Ọlọ́run 
 Kí la gbọ́dọ̀ ṣe ká tó lè di ọlọ́rọ̀ lọ́dọ̀ Ọlọ́run ? 
 Nínú àkàwé Jésù yẹn , ọkùnrin náà wéwèé ohun tó fẹ́ ṣe , ó sì ṣiṣẹ́ àṣekára kó bàa lè kó ọrọ̀ jọ fún ara rẹ̀ , Ọlọ́run sì pè é ní aláìlọ́gbọ́n - nínú . 
 Nítorí náà , tá a bá fẹ́ ní ọrọ̀ lọ́dọ̀ Ọlọ́run , a gbọ́dọ̀ sapá láti ṣiṣẹ́ àṣekára ká sì máa ṣe àwọn iṣẹ́ tó níláárí tó sì ṣe pàtàkì gan - an lójú Ọlọ́run . 
 Àṣẹ tí Jésù pa pé : “ Nítorí náà , ẹ lọ , kí ẹ sì máa sọ àwọn ènìyàn gbogbo orílẹ̀ - èdè di ọmọ ẹ̀yìn ” wà lára iṣẹ́ tá à ń wí yìí . 
 Tá ò bá lo àkókò wa , agbára wa , àti ẹ̀bùn tá a ní sórí wíwá nǹkan tí ara wa , ṣùgbọ́n tá a bá ń lò wọ́n fún iṣẹ́ ìwàásù Ìjọba Ọlọ́run àti iṣẹ́ sísọni di ọmọ ẹ̀yìn , ńṣe ló dà bí ìgbà téèyàn bá fowó dókòwò . 
 Àwọn tó ṣe bẹ́ẹ̀ sì ti rí èrè tó pọ̀ gan - an gbà lọ́dọ̀ Ọlọ́run , gẹ́gẹ́ bí àwọn ìrírí ìsàlẹ̀ yìí ṣe fi hàn . — Òwe 19 : 17 . 
 16 , 17 . 
 Àwọn ìrírí wo lo lè sọ láti jẹ́ ká mọ ọ̀nà téèyàn lè gbà gbé ìgbésí ayé rẹ̀ kó lè di ọlọ́rọ̀ lójú Ọlọ́run ? 
 Wo àpẹẹrẹ ọkùnrin kan tó jẹ́ Kristẹni lórílẹ̀ - èdè kan nílẹ̀ Éṣíà . 
 Kọ̀ǹpútà ló máa ń tún ṣe nílé iṣẹ́ kan , wọ́n sì ń san owó tó pọ̀ gan - an fún un . 
 Àmọ́ , ó fẹ́rẹ̀ẹ́ jẹ́ pé gbogbo àkókò rẹ̀ ni iṣẹ́ náà ń gbà , ó sì wá rí i pé òun ò sún mọ́ Ọlọ́run tó bó ṣe yẹ . 
 Níkẹyìn , dípò kó máa wá bọ́wọ́ òun á ṣe máa ròkè sí i lẹ́nu iṣẹ́ ọ̀hún , ó fi iṣẹ́ náà sílẹ̀ , ó wá lọ ń ṣe áásìkiriìmù , ó sì ń tà á lójú pópó kó lè túbọ̀ ráyè gbájú mọ́ ìjọsìn rẹ̀ àti ojúṣe rẹ̀ sí Ọlọ́run . 
 Àwọn ẹlẹgbẹ́ rẹ̀ níbi tó ti ń ṣiṣẹ́ tẹ́lẹ̀ fi ṣe yẹ̀yẹ́ , àmọ́ báwo ni nǹkan ṣe wá rí fún un ? 
 Ó ní : “ Ní ti gidi , owó tí mo wá ń rí pọ̀ ju ti ìgbà tí mò ń ṣiṣẹ́ nílé iṣẹ́ kọ̀ǹpútà yẹn . 
 Iṣẹ́ yìí ti jẹ́ kí n túbọ̀ láyọ̀ nítorí pé gbogbo másùnmáwo àti ìdààmú ọkàn tí mo máa ń ní níbi tí mo ti ń ṣiṣẹ́ tẹ́lẹ̀ yẹn kò sí mọ́ . 
 Ní pàtàkì jù lọ , mo ti wá túbọ̀ sún mọ́ Jèhófà dáadáa báyìí . ” 
 Ìyípadà tí Kristẹni yìí ṣe mú kó ṣeé ṣe fún un láti bẹ̀rẹ̀ iṣẹ́ òjíṣẹ́ alákòókò - kíkún , ó sì ti ń sìn ní ẹ̀ka iléeṣẹ́ àwọn Ẹlẹ́rìí Jèhófà tó wà ní orílẹ̀ - èdè rẹ̀ báyìí . 
 Láìsí àní - àní , ìbùkún Jèhófà máa “ ń sọni di ọlọ́rọ̀ . ” 
 Àpẹẹrẹ mìíràn ni ti obìnrin kan tí wọ́n tọ́ dàgbà nínú ìdílé kan tí ẹ̀kọ́ ìwé ti jẹ́ wọ́n lógún gan - an . 
 Ó lọ sí yunifásítì lórílẹ̀ - èdè Faransé , ní orílẹ̀ - èdè Mẹ́síkò àti nílẹ̀ Switzerland . 
 Èyí máa fún un láǹfààní láti ríṣẹ́ tó máa sọ ọ́ dọlọ́rọ̀ . 
 Nígbà tó sì yá , ó sọ pé : “ Mo rí towó ṣe gan - an , àwọn èèyàn máa ń bọ̀wọ̀ fún mi , wọ́n sì máa ń kà mí sẹ́ni iyì , àmọ́ nínú mi lọ́hùn - ún , ńṣe ni mo dà bí àgbá òfìfo , inú mi ò dùn rárá . ” 
 Lẹ́yìn náà ló wá kẹ́kọ̀ọ́ nípa Jèhófà , ó ní : “ Bí mo ṣe ń tẹ̀ síwájú nínú ìjọsìn Ọlọ́run , bó ṣe ń wù mí láti múnú Jèhófà dùn àti láti dá díẹ̀ padà lára ohun tó ti fún mi ràn mí lọ́wọ́ láti mọ ohun tó yẹ ní ṣíṣe , ìyẹn ni pé kí n fi gbogbo àkókò mi sìn ín . ” 
 Ó kọ̀wé fi iṣẹ́ rẹ̀ sílẹ̀ , ó sì ṣèrìbọmi láìpẹ́ sí àkókò yẹn . 
 Láti ogún ọdún sẹ́yìn ló ti ń fi tayọ̀tayọ̀ sin Jèhófà nínú iṣẹ́ òjíṣẹ́ alákòókò - kíkún . 
 Ó ní : “ Àwọn kan rò pé mo ti fi ẹ̀bùn tí mo ní tàfàlà , àmọ́ wọ́n rí i pé mo láyọ̀ , ìlànà tí mò ń tẹ̀ lé nígbèésí ayé mi sì wù wọ́n gan - an . 
 Ojoojúmọ́ ni mò ń gbàdúrà sí Jèhófà pé kó ràn mí lọ́wọ́ kí n lè lẹ́mìí ìrẹ̀lẹ̀ kí n lè rí ojú rere rẹ̀ . ” 
 Bíi ti Pọ́ọ̀lù , ọ̀nà wo la lè gbà ní ọrọ̀ lọ́dọ̀ Ọlọ́run ? 
 Sọ́ọ̀lù , tó wá di àpọ́sítélì Pọ́ọ̀lù ní iṣẹ́ kan tó lè sọ ọ́ di ọlọ́rọ̀ . 
 Síbẹ̀ , ohun tó kọ nígbà tó yá ni pé : “ Ní tòótọ́ mo ka ohun gbogbo sí àdánù pẹ̀lú ní tìtorí ìníyelórí títayọ lọ́lá ti ìmọ̀ nípa Kristi Jésù Olúwa mi . ” 
 Lójú Pọ́ọ̀lù , ọrọ̀ tó ní nípasẹ̀ Kristi ga ju ohunkóhun tí iṣẹ́ ayé lè fún un lọ . 
 Bákan náà , tá a bá jáwọ́ nínú mo fẹ́ dogún , mo fẹ́ dọgbọ̀n , tá a sì ń gbé ìgbésí ayé ìfọkànsin Ọlọ́run , àwa náà lè gbádùn ìgbésí ayé tó lọ́rọ̀ lójú Ọlọ́run . 
 Ọ̀rọ̀ Ọlọ́run mú un dá wa lójú pé : “ Ìyọrísí ẹ̀mí ìrẹ̀lẹ̀ àti ìbẹ̀rù Jèhófà ni ọrọ̀ àti ògo àti ìyè . ” — Òwe 22 : 4 . 
 Ǹjẹ́ O Lè Ṣàlàyé ? 
 • Ìṣòro wo ni ọkùnrin inú àkàwé Jésù ní ? 
 • Kí nìdí tí Ọlọ́run fi pe ọkùnrin inú àkàwé náà ní aláìlọ́gbọ́n - nínú ? 
 • Kí ló túmọ̀ sí láti ní ọrọ̀ lọ́dọ̀ Ọlọ́run ? 
 • Báwo la ṣe lè dẹni tó lọ́rọ̀ lọ́dọ̀ Ọlọ́run ? 
 [ Àwòrán tó wà ní ojú ìwé 26 ] 
 Kí nìdí tí Ọlọ́run fi pe ọkùnrin ọlọ́rọ̀ náà ní aláìlọ́gbọ́n - nínú ? 
 [ Àwòrán tó wà ní ojú ìwé 27 ] 
 Báwo làwọn àǹfààní tá a ní láti tẹ̀ síwájú nínú ayé ṣe lè jẹ́ ìṣòro fún wa ? 
 [ Àwòrán tó wà ní ojú ìwé 28 , 29 ] 
 “ Ìbùkún Jèhófà — èyíinì ni ohun tí ń sọni di ọlọ́rọ̀ , kì í sì í fi ìrora kún un ” 
 Jèhófà Nífẹ̀ẹ́ Ìdájọ́ Òdodo 
 “ Èmi , Jèhófà , nífẹ̀ẹ́ ìdájọ́ òdodo . ” — AÍSÁYÀ 61 : 8 . 
 1 , 2 . ( a ) Kí ni “ ìdájọ́ òdodo ” àti “ àìṣèdájọ́ òdodo ” túmọ̀ sí ? 
 ( b ) Kí ni Bíbélì sọ nípa Jèhófà àti ìdájọ́ òdodo tó jẹ́ ànímọ́ rẹ̀ ? 
 ÌDÁJỌ́ ÒDODO túmọ̀ sí ‘ àìṣe ojúsàájú , àìṣègbè , híhùwà ọmọlúwàbí àti ṣíṣe ohun tó dáa . ’ 
 Àìṣèdájọ́ òdodo ni àìṣẹ̀tọ́ , ẹ̀tanú , ìwà ibi àti ìrẹ́nijẹ . 
 2 Ó ti fẹ́rẹ̀ẹ́ tó ẹgbẹ̀rún mẹ́ta ààbọ̀ [ 3,500 ] ọdún báyìí tí Mósè ti kọ̀wé nípa Jèhófà , Olúwa Ọba Aláṣẹ ayé àtọ̀run pé : “ Gbogbo ọ̀nà rẹ̀ jẹ́ ìdájọ́ òdodo . 
 Ọlọ́run ìṣòtítọ́ , ẹni tí kò sí àìṣèdájọ́ òdodo lọ́dọ̀ rẹ̀ . ” 
 Ní ohun tó lé ní ọgọ́rùn - ún ọdún méje lẹ́yìn náà , Ọlọ́run mí sí Aísáyà láti kọ àwọn ọ̀rọ̀ wọ̀nyí sílẹ̀ pé : “ Èmi , Jèhófà , nífẹ̀ẹ́ ìdájọ́ òdodo . ” 
 Nígbà tó sì di ọ̀rúndún kìíní , léraléra ni Pọ́ọ̀lù ń tẹnu mọ́ ọn pé : “ Àìṣèdájọ́ òdodo ha wà pẹ̀lú Ọlọ́run bí ? 
 Kí èyíinì má ṣe rí bẹ́ẹ̀ láé ! ” 
 Ní ọ̀rúndún yẹn kan náà ni Pétérù sọ pé : “ Ọlọ́run kì í ṣe ojúsàájú , ṣùgbọ́n ní gbogbo orílẹ̀ - èdè , ẹni tí ó bá bẹ̀rù rẹ̀ , tí ó sì ń ṣiṣẹ́ òdodo ṣe ìtẹ́wọ́gbà fún un . ” 
 Dájúdájú , “ olùfẹ́ ìdájọ́ òdodo ni Jèhófà . ” — Sáàmù 37 : 28 ; Málákì 3 : 6 . 
 Àìṣẹ̀tọ́ Gbilẹ̀ 
 Báwo ni àìṣẹ̀tọ́ ṣe bẹ̀rẹ̀ lórí ilẹ̀ ayé ? 
 3 Ìdájọ́ òdodo kì í ṣe ànímọ́ tó wọ́pọ̀ lóde òní . 
 Kò síbi táwọn èèyàn kì í ti í ṣèrú , yálà níbi iṣẹ́ , nílé ìwé , lọ́dọ̀ àwọn aláṣẹ , tàbí láwọn ọ̀nà míì , tó fi mọ́ àárín ẹbí àtọ̀rẹ́ . 
 Irú àìṣèdájọ́ òdodo tàbí àìṣẹ̀tọ́ bẹ́ẹ̀ kì í ṣohun tuntun . 
 Àwọn òbí wa àkọ́kọ́ ló fà á tí aráyé fi ń hu irú ìwà bẹ́ẹ̀ , ìdí sì ni pé wọ́n gbà kí Sátánì Èṣù , ẹni ẹ̀mí tó di ọlọ̀tẹ̀ náà , mú kí wọ́n ṣàìgbọràn sí Ọlọ́run , wọ́n sì tipa bẹ́ẹ̀ sọ ara wọn di aṣetinú - ẹni . 
 Ìwà àìtọ́ gbáà ló jẹ́ fún Ádámù , Éfà àti Sátánì láti ṣi ẹ̀bùn àgbàyanu tí Jèhófà fún wọn láti yan ohun tó wù wọ́n lò . 
 Ìwà àìtọ́ tí wọ́n hù sì yọrí sí ìjìyà ńláǹlà àti ikú fún gbogbo aráyé pátá . — Jẹ́nẹ́sísì 3 : 1 - 6 ; Róòmù 5 : 12 ; Hébérù 2 : 14 . 
 Báwo ló ṣe pẹ́ tó tí àìṣẹ̀tọ́ ti wà láyé ? 
 Láti nǹkan bí ẹgbàáta [ 6,000 ] ọdún tí ìwà ọ̀tẹ̀ ti bẹ̀rẹ̀ nínú ọgbà Édẹ́nì ni àìṣẹ̀tọ́ ti wà láwùjọ . 
 Kò sì yẹ kí èyí yani lẹ́nu nítorí pé Sátánì ni ọlọ́run ayé yìí . 
 Òpùrọ́ ni , ó sì tún jẹ́ baba èké . 
 Abanilórúkọjẹ́ ni , ó sì tún ń ta ko Jèhófà . 
 Kò níṣẹ́ méjì ju kó máa tan ìwà àìṣòdodo kálẹ̀ lọ . 
 Bí àpẹẹrẹ , mímú tí Sátánì ń mú káwọn èèyàn hùwà ibi ṣáájú Ìkún - omi ọjọ́ Nóà ló fà á tí Ọlọ́run fi kíyè sí i pé “ ìwà búburú ènìyàn pọ̀ yanturu ní ilẹ̀ ayé , gbogbo ìtẹ̀sí ìrònú ọkàn - àyà rẹ̀ sì jẹ́ kìkì búburú ní gbogbo ìgbà . ” 
 Bí nǹkan sì ṣe rí nìyẹn nígbà tí Jésù wà láyé . 
 Ìyẹn ló fi sọ pé : “ Búburú ti ọjọ́ kọ̀ọ̀kan tó fún un . ” 
 Búburú tí Jésù ń sọ ni àwọn ìṣòro apinnilẹ́mìí , bí àìṣẹ̀tọ́ tàbí ìrẹ́jẹ tó ń wáyé lójoojúmọ́ . 
 Bí Bíbélì ṣe sọ gan - an ló rí pé : “ Gbogbo ìṣẹ̀dá ń bá a nìṣó ní kíkérora pa pọ̀ àti ní wíwà nínú ìrora pa pọ̀ títí di ìsinsìnyí . ” — Róòmù 8 : 22 . 
 Kí ló fà á ti àìṣẹ̀tọ́ fi wọ́pọ̀ ní àkókò tiwa ju ti ìgbàkígbà rí lọ ? 
 5 Nítorí náà , ọjọ́ pẹ́ tí àìṣẹ̀tọ́ ti ń fa aburú . 
 Ọ̀ràn náà tiẹ̀ ti wá gogò sí i báyìí . 
 Kí ló fà á ná ? 
 Ohun tó fà á ni pé láti ọ̀pọ̀ ọdún sẹ́yìn la ti wà nínú àwọn “ ọjọ́ ìkẹyìn ” ayé búburú yìí , tí àwọn nǹkan tó ń mú kí ọjọ́ ìkẹyìn jẹ́ “ àkókò lílekoko tí ó nira láti bá lò ” sì ń ṣẹlẹ̀ bí òpin ṣe ń sún mọ́lé . 
 Bíbélì sọ tẹ́lẹ̀ pé láwọn ọjọ́ ìkẹyìn yìí , àwọn èèyàn yóò jẹ́ “ olùfẹ́ ara wọn , olùfẹ́ owó , ajọra - ẹni - lójú , onírera , asọ̀rọ̀ òdì , . . . aláìlọ́pẹ́ , aláìdúróṣinṣin , aláìní ìfẹ́ni àdánidá , aláìṣeé bá ṣe àdéhùn kankan , afọ̀rọ̀ - èké - banijẹ́ , aláìní ìkóra - ẹni - níjàánu , òǹrorò , aláìní ìfẹ́ ohun rere , afinihàn , olùwarùnkì , awúfùkẹ̀ pẹ̀lú ìgbéraga . ” 
 Irú àwọn ìwàkiwà tí Bíbélì mẹ́nu kàn wọ̀nyí ló ń fa onírúurú àìṣẹ̀tọ́ . 
 6 , 7 . 
 Àìṣẹ̀tọ́ tó kọ sísọ wo ló ń wáyé lákòókò tá à ń gbé yìí ? 
 6 Láti ọgọ́rùn - ún ọdún sẹ́yìn , àìṣẹ̀tọ́ tó ń wáyé ti wá burú jáì débi pé ó fẹ́rẹ̀ẹ́ máà tíì sírú ẹ̀ rí . 
 Ohun kan tó sì mú kó rí bẹ́ẹ̀ ni pé láàárín àwọn ọdún náà logun tíì jà jù lọ . 
 Bí àpẹẹrẹ , àwọn òpìtàn kan ti fojú bù ú pé nígbà Ogun Àgbáyé Kejì nìkan ṣoṣo , àwọn tó kú á tó àádọ́ta ọ̀kẹ́ lọ́nà àádọ́ta [ 50,000,000 ] sí àádọ́ta ọ̀kẹ́ lọ́nà ọgọ́ta [ 60,000,000 ] , àwọn aráàlú lọ́kùnrin , lóbìnrin , lọ́mọdé àti lágbà , tí wọn ò mọwọ́ mẹsẹ̀ ló sì pọ̀ jù lára àwọn tó kú náà . 
 Látìgbà tí ogun ọ̀hún sì ti parí , àràádọ́ta ọ̀kẹ́ èèyàn ni wọ́n ti pa nínú onírúurú ogun , àwọn aráàlú ló sì tún forí fá èyí tó pọ̀ jù . 
 Sátánì ń rúná sírú àìṣẹ̀tọ́ bẹ́ẹ̀ nítorí pé inú ń bí i gidigidi , níwọ̀n bó ti mọ̀ pé Jèhófà máa tó ṣẹ́gun òun pátápátá . 
 Bí ọ̀rọ̀ náà ṣe kà nínú àsọtẹ́lẹ̀ Bíbélì rèé : “ Èṣù ti sọ̀ kalẹ̀ wá bá yín , ó ní ìbínú ńlá , ó mọ̀ pé sáà àkókò kúkúrú ni òun ní . ” — Ìṣípayá 12 : 12 . 
 7 Kárí ayé , iye owó táwọn ológun ń ná lọ́dọọdún báyìí ti wọ nǹkan bí àádọ́ta ọ̀kẹ́ lọ́nà àádọ́ta ọ̀kẹ́ dọ́là . 
 Bẹ́ẹ̀ sì rèé , àràádọ́ta ọ̀kẹ́ èèyàn ló wà tí wọn ò rí ná tí wọn ò sì rí lò . 
 Ì bá ti dára tó ká ní orí ọ̀rọ̀ àlàáfíà ni wọ́n ń ná owó náà lé ! 
 Nǹkan bí àádọ́ta ọ̀kẹ́ lọ́nà ẹgbẹ̀rún èèyàn ni wọn ò róúnjẹ jẹ tó , nígbà táwọn míì sì wà tí wọ́n ń jẹ àjẹyó àti àjẹṣẹ́kù . 
 Ìròyìn kan látọ̀dọ̀ Ìparapọ̀ Àwọn Orílẹ̀ - Èdè tiẹ̀ sọ pé ó tó nǹkan bí àádọ́ta ọ̀kẹ́ lọ́nà márùn - ún àwọn ọmọdé tó ń kú lọ́dọọdún nítorí ebi . 
 Àìṣẹ̀tọ́ gbáà mà nìyẹn o ! 
 Àwọn ọmọ tí kò mọwọ́ mẹsẹ̀ táwọn èèyàn ṣẹ́ oyún wọn dà nù ńkọ́ ? 
 Wọ́n fojú bù ú pé , irú àwọn ọmọ bẹ́ẹ̀ tí wọ́n ń ṣẹ́ oyún wọn dà nù kárí ayé tó àádọ́ta ọ̀kẹ́ lọ́nà ogójì sí àádọ́ta ọ̀kẹ́ lọ́nà ọgọ́ta lọ́dọọdún ! 
 Àìṣẹ̀tọ́ yìí mà ga o ! 
 Ọ̀nà kan ṣoṣo wo ni àìṣẹ̀tọ́ lè gbà kásẹ̀ nílẹ̀ ? 
 8 Gbogbo báwọn alákòóso ṣe ń gbìyànjú tó láti wá ojútùú sáwọn ìṣòro ńláǹlà tó ń han aráyé léèmọ̀ yìí , ibi pẹlẹbẹ náà ni ọ̀bẹ wọn ń fi lélẹ̀ ; kò sì dà bíi pé ìsapá ẹ̀dá lè mú káwọn ìṣòro náà kásẹ̀ nílẹ̀ . 
 Ọ̀rọ̀ Ọlọ́run sọ tẹ́lẹ̀ pé ní àkókò tá à ń gbé yìí “ àwọn ènìyàn burúkú àti àwọn afàwọ̀rajà yóò máa tẹ̀ síwájú láti inú búburú sínú búburú jù , wọn yóò máa ṣini lọ́nà , a ó sì máa ṣi àwọn pẹ̀lú lọ́nà . ” 
 Bí ẹ̀wù tiẹ̀ làwọn èèyàn ṣe ń gbé àìṣẹ̀tọ́ wọ̀ báyìí , wọn kì í sì í fẹ́ bọ́ ọ sílẹ̀ mọ́ . 
 Ọlọ́run ẹ̀san nìkan ló lè bọ́ ọ kúrò lọ́rùn wọn . 
 Òun nìkan ló lè mú Sátánì , àwọn áńgẹ́lì burúkú , àtàwọn olubi ẹ̀dá gbogbo kúrò . — Jeremáyà 10 : 23 , 24 . 
 Àìṣẹ̀tọ́ Tó Ohun Téèyàn Ń Torí Ẹ̀ Ṣàníyàn 
 9 , 10 . 
 Kí ló mú kí ọkàn Ásáfù rẹ̀wẹ̀sì ? 
 9 Ní ọ̀pọ̀lọpọ̀ ọdún sẹ́yìn , a tiẹ̀ rí lára àwọn tó kọ Bíbélì táwọn náà ń ṣe kàyéfì nípa ohun tó fà á tí Ọlọ́run ò fi tíì dá sí ọ̀ràn aráyé kó sì mú kí àìṣẹ̀tọ́ kásẹ̀ nílẹ̀ kí òdodo sì gbilẹ̀ . 
 Jẹ́ ká gbé ohun tó ṣẹlẹ̀ sí ọkùnrin kan lákòókò tí wọ́n ń kọ Bíbélì yẹ̀ wò . 
 Ásáfù lorúkọ rẹ̀ . 
 Orúkọ rẹ̀ fara hàn nínú àkọlé Sáàmù 73 , ó sì ṣeé ṣe kí orúkọ náà jẹ́ ti ọmọ Léfì kan tó jẹ́ gbajúmọ̀ akọrin nígbà ìṣàkóso Dáfídì Ọba , ó sì lè jẹ́ orúkọ àwọn akọrin tó wà nínú ìdílé tí Ásáfù ti jẹ́ olórí ẹbí . 
 Ásáfù yìí àtàwọn àtọmọdọ́mọ ẹ̀ kọ ọ̀pọ̀ orin táwọn èèyàn máa ń lò láti fi ṣe ìjọsìn . 
 Síbẹ̀ , ó tó àkókò kan nígbà ayé Ásáfù tó kọ ìwé sáàmù yìí tóun náà bẹ̀rẹ̀ sí í rẹ̀wẹ̀sì nítorí ọ̀ràn tó jẹ mọ́ ìjọsìn rẹ̀ . 
 Ó rí i bí ọrọ̀ àwọn èèyàn búburú ṣe ń pọ̀ sí i , ó sì kíyè sí i pé ó jọ pé ìgbésí ayé wọn máa ń tẹ́ wọn lọ́rùn , láìsí pé ẹ̀rù ohun tó ń bọ̀ wá ṣẹlẹ̀ sí wọn ń bà wọ́n . 
 10 Ó sọ nípa ara rẹ̀ pé : “ Èmi ṣe ìlara àwọn aṣògo , nígbà tí mo rí àlàáfíà àwọn ènìyàn burúkú . 
 Nítorí tí wọn kì í ní ìroragógó ikú ; ikùn bẹ̀ǹbẹ̀ wọn sì yọ . 
 Wọn kò tilẹ̀ sí nínú ìdààmú ẹni kíkú , ìyọnu kì í sì í bá wọn bí ti àwọn ènìyàn mìíràn . ” 
 Nígbà tó ṣe , òǹkọ̀wé Bíbélì yẹn wá rí i pé èrò òdì gbáà lòun ní . 
 Onísáàmù náà gbìyànjú láti mú kí ìrònú ẹ̀ bá ti Ọlọ́run mu , síbẹ̀ náà kò lóye ohun tó fà á tó fi dà bíi pé àwọn ẹni ibi ń ṣe ohun tí ò dáa láṣegbé táwọn tó nífẹ̀ẹ́ àtimáa ṣe ohun tó tọ́ sì ń jìyà . 
 Kí ni onísáàmù náà Ásáfù wá lóye ẹ̀ nígbà tó yá ? 
 11 Àmọ́ nígbà tó yá , ọkùnrin ìgbàanì tó jẹ́ olùṣòtítọ́ yẹn mọ ibi tọ́rọ̀ àwọn ẹni ibi máa já sí , ó rí i pé bó pẹ́ bó yá Jèhófà máa mú gbogbo ọ̀ràn tọ́ . 
 Dáfídì kọ̀wé pé : “ Ní ìrètí nínú Jèhófà , kí o sì máa pa ọ̀nà rẹ̀ mọ́ , òun yóò sì gbé ọ ga láti gba ilẹ̀ ayé . 
 Nígbà tí a bá ké àwọn ẹni burúkú kúrò , ìwọ yóò rí i . ” — Sáàmù 37 : 9 , 11 , 34 . 
 ( a ) Kí ni Jèhófà máa ṣe sí ìwà ibi àti àìṣẹ̀tọ́ ? 
 ( b ) Kí lèrò ẹ nípa ọ̀nà tí Ọlọ́run máa gbà mú àìṣẹ̀tọ́ kúrò ? 
 12 Ó dájú hán - únhán - ún pé Jèhófà máa mú gbogbo ìwà ibi àti àìṣẹ̀tọ́ tó ń bá a rìn kúrò lórí ilẹ̀ ayé bó bá tó àkókò lójú rẹ̀ . 
 Ohun kan sì tún nìyẹn táwọn Kristẹni adúróṣinṣin gbọ́dọ̀ máa rán ara wọn létí nígbà gbogbo . 
 Jèhófà máa mú gbogbo àwọn tí kò bá ṣe ohun tó bá ìfẹ́ rẹ̀ mu kúrò , ó sì máa san àwọn tó bá ń pa òfin rẹ̀ mọ́ lẹ́san rere . 
 Abájọ tí Bíbélì fi sọ pé : “ Ojú rẹ̀ ń wò , ojú rẹ̀ títàn yanran ń ṣàyẹ̀wò àwọn ọmọ ènìyàn . 
 Jèhófà tìkára rẹ̀ ń ṣàyẹ̀wò olódodo àti ẹni burúkú , dájúdájú , ọkàn Rẹ̀ kórìíra ẹnikẹ́ni tí ó bá nífẹ̀ẹ́ ìwà ipá . 
 Òun yóò rọ̀jò pańpẹ́ , iná àti imí ọjọ́ sórí àwọn ẹni burúkú . . . 
 Nítorí olódodo ni Jèhófà ; ó nífẹ̀ẹ́ àwọn ìṣe òdodo . ” — Sáàmù 11 : 4 - 7 . 
 Ayé Tuntun Òdodo 
 13 , 14 . 
 Kí nìdí tí òdodo àti ẹ̀tọ́ á fi gbilẹ̀ nínú ayé tuntun ? 
 13 Tí Jèhófà bá pa ayé tí àìṣẹ̀tọ́ ti gbilẹ̀ , tó wà níkàáwọ́ Sátánì yìí run tán , yóò mú ayé tuntun ológo wá . 
 Ìjọba Ọlọ́run lókè ọ̀run , èyí tí Jésù kọ́ àwọn ọmọ ẹ̀yìn ẹ̀ láti máa gbàdúrà fún , lá máa ṣàkóso ayé tuntun náà . 
 Ìwà ibi àti àìṣẹ̀tọ́ á kógbá sílé , òdodo àti ẹ̀tọ́ á sì gbilẹ̀ , nítorí pé Ọlọ́run á ti dáhùn àdúrà wa ní kíkún pé : “ Kí ìjọba rẹ dé . 
 Kí ìfẹ́ rẹ ṣẹ , gẹ́gẹ́ bí ti ọ̀run , lórí ilẹ̀ ayé pẹ̀lú . ” — Mátíù 6 : 10 . 
 14 Bíbélì jẹ́ ká mọ irú àkóso tó yẹ ká máa retí , ó jẹ́ irú àkóso tí gbogbo èèyàn ọlọ́kàn títọ́ ti ń wọ̀nà fún tipẹ́tipẹ́ . 
 Nígbà náà ni Sáàmù 145 : 16 á wá ní ìmúṣẹ rẹ̀ kíkún pé : “ Ìwọ [ Jèhófà Ọlọ́run ] ṣí ọwọ́ rẹ , ìwọ sì ń tẹ́ ìfẹ́ - ọkàn gbogbo ohun alààyè lọ́rùn . ” 
 Síwájú sí i , Aísáyà 32 : 1 sọ pé : “ Wò ó ! 
 Ọba kan [ Jésù Kristi lókè ọ̀run ] yóò jẹ fún òdodo ; àti ní ti àwọn ọmọ aládé [ àwọn aṣojú Kristi lórí ilẹ̀ ayé ] , wọn yóò ṣàkóso bí ọmọ aládé fún ìdájọ́ òdodo . ” 
 Aísáyà 9 : 7 wá sọ àsọtẹ́lẹ̀ nípa Jésù Kristi tó máa jẹ́ Ọba ìjọba náà pé : “ Ọ̀pọ̀ yanturu ìṣàkóso ọmọ aládé àti àlàáfíà kì yóò lópin , lórí ìtẹ́ Dáfídì àti lórí ìjọba rẹ̀ láti lè fìdí rẹ̀ múlẹ̀ gbọn - in gbọn - in àti láti gbé e ró nípasẹ̀ ìdájọ́ òdodo àti nípasẹ̀ òdodo , láti ìsinsìnyí lọ àti títí dé àkókò tí ó lọ kánrin . 
 Àní ìtara Jèhófà àwọn ẹgbẹ́ ọmọ ogun yóò ṣe èyí . ” 
 Ǹjẹ́ o lè fojú inú rí ara rẹ pé ò ń gbé lábẹ́ àkóso tí ẹ̀tọ́ á ti gbilẹ̀ yẹn ? 
 Kí ni Jèhófà máa ṣe fún aráyé nínú ayé tuntun ? 
 15 Nínú ayé tuntun Ọlọ́run , a ò tún ní máa sọ irú àwọn ọ̀rọ̀ tó wà nínú Oníwàásù 4 : 1 mọ́ , pé : “ Èmi alára sì padà , kí n lè rí gbogbo ìwà ìninilára tí a ń hù lábẹ́ oòrùn , sì wò ó ! 
 omijé àwọn tí a ń ni lára , ṣùgbọ́n wọn kò ní olùtùnú ; ọ̀dọ̀ àwọn tí ń ni wọ́n lára sì ni agbára wà , tí ó fi jẹ́ pé wọn kò ní olùtùnú . ” 
 Nítorí pé aláìpé ni wá , a ò lè fọkàn yàwòrán kúlẹ̀kúlẹ̀ bí ayé tuntun tí òdodo á máa gbénú ẹ̀ yẹn ṣe máa jẹ́ àgbàyanu tó . 
 Ìwà búburú á ti kásẹ̀ nílẹ̀ , ire la ó sì máa rí bí ojúmọ́ kọ̀ọ̀kan bá ṣe ń mọ́ . 
 Bẹ́ẹ̀ ni , Jèhófà á tún gbogbo ohun tí kò bá tọ̀nà ṣe , á sì ṣe bẹ́ẹ̀ lọ́nà tó máa dára ju bá a ti lè rò lọ . 
 Ó bá a mu wẹ́kú nígbà náà pé Jèhófà Ọlọ́run mí sí àpọ́sítélì Pétérù láti kọ̀wé pé : “ Ọrun tuntun àti ilẹ̀ ayé tuntun wà tí a ń dúró dè ní ìbámu pẹ̀lú ìlérí rẹ̀ , nínú ìwọ̀nyí ni òdodo yóò sì máa gbé ” ! — 2 Pétérù 3 : 13 . 
 Ọ̀nà wo ni Ọlọ́run gbà fìdí “ ọ̀run tuntun ” múlẹ̀ , ọ̀nà wo sì ni ó gbà ń fi ìpìlẹ̀ “ ayé tuntun ” lélẹ̀ lónìí ? 
 16 Kódà , bá a ṣe ń sọ̀rọ̀ yìí pàápàá , Ọlọ́run ti fìdí “ ọ̀run tuntun ” yẹn , ìyẹn ìjọba Ọlọ́run lókè ọ̀run tí Kristi á máa ṣàkóso lé lórí , múlẹ̀ . 
 Kódà láwọn ọjọ́ ìkẹyìn wọ̀nyí , ó ń ṣe àkójọ àwọn èèyàn tí wọ́n máa pilẹ̀ “ ayé tuntun , ” ìyẹn àwùjọ èèyàn olóòótọ́ ọkàn tí wọ́n máa wà nínú ayé tuntun . 
 Wọ́n ti fẹ́rẹ̀ẹ́ tó àádọ́ta ọ̀kẹ́ lọ́nà méje báyìí , a sì lè rí wọn ní nǹkan bí òjìlénígba ó dín márùn - ún [ 235 ] ilẹ̀ àti láwọn ìjọ tó tó ọ̀kẹ́ márùn - ún [ 100,000 ] . 
 Àràádọ́ta ọ̀kẹ́ àwọn èèyàn yìí ti ń kọ́ láti máa rìn ní ọ̀nà Jèhófà tó jẹ́ ọ̀nà òdodo àti ọ̀nà ẹ̀tọ́ . 
 Ìyẹn ló sì fà á tó fi jẹ́ pé ní gbogbo ibi tí wọ́n wà láyé , ìfẹ́ Kristẹni so gbogbo wọn pọ̀ ṣọ̀kan . 
 Àárín wọn ni ìṣọ̀kan ti gbilẹ̀ jù lọ , ọjọ́ sì ti pẹ́ tírú ìṣọ̀kan bẹ́ẹ̀ ti wà láàárín wọn . 
 Ìṣọ̀kan ọ̀hún sì ta yọ ohunkóhun yòówù tá a lè rí láàárín àwọn tí Sátánì ń ṣàkóso lé lórí . 
 Irú ìfẹ́ àti ìṣọ̀kan bẹ́ẹ̀ jẹ́ àpẹẹrẹ àwọn nǹkan tá a máa gbádùn nínú ayé tuntun Ọlọ́run tó ń bọ̀ lọ́nà , níbi tí Jèhófà á ti máa fi òdodo àti ẹ̀tọ́ darí ohun gbogbo . — Aísáyà 2 : 2 - 4 ; Jòhánù 13 : 34 , 35 ; Kólósè 3 : 14 . 
 Pàbó Ni Àtakò Sátánì Máa Já Sí 
 Kí ló mú kó dájú pé pàbó ni àtakò tí Sátánì máa fẹ́ fi pa àwọn èèyàn Jèhófà run máa já sí ? 
 17 Láìpẹ́ , Sátánì àtàwọn tó ń tọ̀ ọ́ lẹ́yìn á gbéjà ko àwọn olùjọsìn Jèhófà kí wọ́n bàa lè pa wọ́n run pátápátá . 
 Ìyẹn á wà lára ohun tí Jésù pè ní “ ìpọ́njú ńlá . . . irúfẹ́ èyí tí kò tíì ṣẹlẹ̀ láti ìbẹ̀rẹ̀pẹ̀pẹ̀ ayé títí di ìsinsìnyí , rárá o , bẹ́ẹ̀ ni kì yóò tún ṣẹlẹ̀ mọ́ . ” 
 Ṣé àtakò Sátánì á kẹ́sẹ járí ? 
 Rárá o . 
 Ọ̀rọ̀ Ọlọ́run mú kó dá wa lójú pé : “ Olùfẹ́ ìdájọ́ òdodo ni Jèhófà , òun kì yóò sì fi àwọn ẹni ìdúróṣinṣin rẹ̀ sílẹ̀ . 
 Fún àkókò tí ó lọ kánrin ni a óò máa ṣọ́ wọn dájúdájú ; ṣùgbọ́n ní ti ọmọ àwọn ẹni burúkú , a óò ké wọn kúrò ní tòótọ́ . 
 Àwọn olódodo ni yóò ni ilẹ̀ ayé , wọn yóò sì máa gbé títí láé lórí rẹ̀ . ” — Sáàmù 37 : 28 , 29 . 
 ( a ) Kí ni Ọlọ́run máa ṣe tí Sátánì bá gbéjà ko àwọn èèyàn Ọlọ́run ? 
 ( b ) Àwọn àǹfààní wo lo ti rí nípa ṣíṣàyẹ̀wò àwọn ọ̀rọ̀ inú Bíbélì tó jẹ́ ká mọ̀ pé ẹ̀tọ́ ló máa lékè ? 
 18 Àtakò tí Sátánì àti agbo àwọn áńgẹ́lì burúkú tó kó sòdí máa gbé ko àwọn ìránṣẹ́ Jèhófà ni ìwọ̀sí tí Jèhófà máa gbà kó fi lọ òun kẹ́yìn . 
 Jèhófà sọ àsọtẹ́lẹ̀ nípasẹ̀ wòlíì Sekaráyà pé : “ Ẹni tí ó bá fọwọ́ kàn yín ń fọwọ́ kan ẹyinjú mi . ” 
 Ṣe ló máa dà bí ìgbà tó ti ìka rẹ̀ bọ ẹyinjú Jèhófà . 
 Kò ní gbà yẹn rárá , lọ́gán ló máa pa àwọn ọ̀dàlẹ̀ náà run . 
 Kò sẹ́ni tó dà bí àwọn ìránṣẹ́ Jèhófà láyé yìí , àwọn ni wọ́n nífẹ̀ẹ́ ara wọn jù lọ , àwọn ni wọ́n wà ní ìṣọ̀kan jù lọ , àwọn ló jẹ́ ẹni àlàáfíà jù lọ , àwọn ló sì ń pa òfin mọ́ jù lọ . 
 Kí wá lẹnì kan fẹ́ sọ pé òun ń tìtorí ẹ̀ ṣàtakò sí wọn bí kì í bá ṣe pé onítọ̀hún fẹ́ ṣe ohun tí kò bá ẹ̀tọ́ mu ? 
 Jèhófà tó jẹ́ “ olùfẹ́ ìdájọ́ òdodo ” ò ní gba irú ẹ̀ láyè rárá . 
 Á gbèjà wọn nípa pípa àwọn ọ̀tá wọn run ráúráú , débi pé ẹ̀tọ́ á lékè , ìgbàlà á sì jẹ́ tàwọn tó ń sin Ọlọ́run òtítọ́ kan ṣoṣo náà . 
 Ohun àgbàyanu tí ń mọ́kàn yọ̀ làwọn ohun tó ń bọ̀ wá ṣẹlẹ̀ lọ́jọ́ iwájú yìí á mà jẹ́ fún wa o ! — Òwe 2 : 21 , 22 . 
 Báwo Lo Ṣe Máa Dáhùn ? 
 • Kí ló fà á tí àìṣẹ̀tọ́ fi gbilẹ̀ gan - an ? 
 • Báwo ni Jèhófà ṣe máa fòpin sí àìṣẹ̀tọ́ lórí ilẹ̀ ayé ? 
 • Kí lohun tó wọ̀ ẹ́ lọ́kàn jù nínú ìkẹ́kọ̀ọ́ yìí nípa bí ẹ̀tọ́ ṣe máa lékè ? 
 [ Àwòrán tó wà ní ojú ìwé 23 ] 
 Ìwà búburú gbilẹ̀ gan - an ṣáájú Ìkún - omi , bẹ́ẹ̀ náà ló sì ṣe ń gbilẹ̀ láwọn “ ọjọ́ ìkẹyìn ” yìí 
 [ Àwòrán tó wà ní ojú ìwé 24 , 25 ] 
 Nínú ayé tuntun Ọlọ́run , ẹ̀tọ́ àti òdodo ló máa wà dípò ìwà ibi 
 Ẹ̀yin Òbí — ẹ Máa Kọ́ Àwọn Ọmọ Yín Tìfẹ́tìfẹ́ 
 “ Kí gbogbo àlámọ̀rí yín máa ṣẹlẹ̀ pẹ̀lú ìfẹ́ . ” — 1 KỌ́RÍŃTÌ 16 : 14 . 
 Báwo ló ṣe máa ń rí lára àwọn òbí nígbà tí wọ́n bá bímọ tuntun ? 
 Ọ̀PỌ̀ òbí ló máa gbà pé ọ̀kan lára ohun tó ń múnú ẹni dùn jù lọ láyé ni kéèyàn bímọ tuntun . 
 Obìnrin kan tó ń jẹ́ Aleah sọ pé : “ Bí mo ṣe ń wo ọmọbìnrin tí mo ṣẹ̀ṣẹ̀ bí báyìí , ṣe ni ìdùnnú ṣubú lu ayọ̀ fún mi . 
 Ńṣe ló dà bíi pé òun lọ́mọ tuntun tó rẹwà jù lọ tí mo tíì rí rí . ” 
 Àmọ́ irú àkókò aláyọ̀ báyẹn tún lè kó àníyàn bá àwọn òbí . 
 Ọkọ Aleah sọ pé : “ Mò ń ronú bí mo ṣe lè tọ́ ọmọ mi lọ́nà táá fi lè ṣàṣeyọrí nínú gbogbo wàhálà ayé . ” 
 Ọ̀pọ̀ abiyamọ ló máa ń ṣe irú àníyàn bẹ́ẹ̀ wọ́n sì mọ̀ dájú pé àwọn ní láti kọ́ àwọn ọmọ àwọn tìfẹ́tìfẹ́ . 
 Ṣùgbọ́n àwọn Kristẹni tó ń wù láti kọ́ àwọn ọmọ wọn tìfẹ́tìfẹ́ á kojú àwọn ìṣòro kan . 
 Kí ni díẹ̀ lára àwọn ìṣòro yẹn ? 
 Àwọn ìṣòro wo ló ń kojú àwọn òbí ? 
 A ti sún mọ́ òpin àwọn ọjọ́ ìkẹyìn ètò nǹkan ìsinsìnyí . 
 Gẹ́gẹ́ bí Bíbélì ṣe sọ tẹ́lẹ̀ , àwọn èèyàn tí ò nífẹ̀ẹ́ ló kún inú ayé tá a wà yìí . 
 Kódà láàárín ìdílé , àwọn èèyàn kì í lo “ ìfẹ́ àdánidá ” wọn sì ti ya “ aláìlọ́pẹ́ , aláìdúróṣinṣin , . . . aláìní ìkóra - ẹni - níjàánu , òǹrorò . ” 
 Bó ṣe jẹ́ pé ojoojúmọ́ ni nǹkan ń dà wá pọ̀ pẹ̀lú àwọn tó ń hu irú ìwà wọ̀nyí , ó lè mú káwọn tó wà nínú ìdílé Kristẹni bẹ̀rẹ̀ sí í hu irú àwọn ìwà yẹn síra wọn . 
 Yàtọ̀ síyẹn , àwọn òbí náà ní àìpé tiwọn tí wọ́n jogún , èyí tí wọ́n ń bá yí , ó sì lè mú káwọn náà ṣàìlo ìkóra - ẹni - níjàánu nígbà míì , tí ọ̀rọ̀ kòbákùngbé á fi jábọ́ lẹ́nu wọn tàbí kí wọ́n ṣe nǹkan míì láìronújinlẹ̀ . — Róòmù 3 : 23 ; Jákọ́bù 3 : 2 , 8 , 9 . 
 Báwo làwọn òbí ṣe lè tọ́ àwọn ọmọ wọn lọ́nà tí wọ́n á fi láyọ̀ ? 
 Lójú gbogbo ìṣòro yìí , àwọn òbí ṣì lè tọ́ àwọn ọmọ wọn lọ́nà táwọn ọmọ náà á fi láyọ̀ tí wọ́n á sì sún mọ́ Ọlọ́run . 
 Báwo ni wọ́n á ṣe ṣe é ? 
 Bí wọ́n bá tẹ̀ lé ìmọ̀ràn Bíbélì tó sọ pé : “ Kí gbogbo àlámọ̀rí yín máa ṣẹlẹ̀ pẹ̀lú ìfẹ́ ” ni . 
 Ìfẹ́ tá a sì ń sọ yìí “ jẹ́ ìdè ìrẹ́pọ̀ pípé . ” 
 Ẹ jẹ́ ká wá wo ohun mẹ́ta tí àpọ́sítélì Pọ́ọ̀lù sọ nípa ìfẹ́ nínú lẹ́tà àkọ́kọ́ tó kọ sáwọn ará Kọ́ríńtì , ká sì wá jíròrò báwọn òbí ṣe lè lo ìfẹ́ yìí nínú bí wọ́n ṣe ń tọ́ àwọn ọmọ wọn . — 1 Kọ́ríńtì 13 : 4 - 8 . 
 Ó Yẹ́ Káwọn Òbí Ní Ìpamọ́ra 
 Kí nìdí tó fi yẹ káwọn òbí máa ní ìpamọ́ra ? 
 Pọ́ọ̀lù kọ̀wé pé : “ Ìfẹ́ a máa ní ìpamọ́ra . ” 
 Ọ̀rọ̀ Gíríìkì tá a tú sí “ ìpamọ́ra ” túmọ̀ sí sùúrù àti àìtètè bínú . 
 Kí nìdí táwọn òbí fi ní láti ní ìpamọ́ra ? 
 Ó fẹ́rẹ̀ẹ́ máà sí òbí tá a máa bi tí ò ní rí ọ̀pọ̀ nǹkan sọ . 
 Jẹ́ ká wo àpẹẹrẹ díẹ̀ ná . 
 Àwọn ọmọ máa ń ránnu mọ́ ohun tí wọ́n bá fẹ́ . 
 Kódà lẹ́yìn táwọn òbí bá ti jẹ́ kó yé àwọn ọmọ pé kò ṣeé ṣe , àwọn ọmọ á ṣì máa yọ wọ́n lẹ́nu nírètí pé àwọn òbí á gbà fáwọn tó bá yá . 
 Àwọn ọ̀dọ́ lè máa jiyàn lọ pẹrẹu láti lè fi yé òbí wọn pé ó yẹ kó gbà wọ́n láyè láti ṣe ohun kan tí òbí náà mọ̀ pé kò bọ́gbọ́n mu fún wọn láti ṣe . 
 Ohun kàn sì wà tó ń ṣe gbogbo wa tó sì máa ń ṣe àwọn ọmọdé náà , ohun náà ni pé wọ́n lè máa ṣe àwọn àṣìṣe kan léraléra . — Sáàmù 130 : 3 . 
 Kí ló máa ran àwọn òbí lọ́wọ́ láti ní ìpamọ́ra ? 
 Kí ló lè ran àwọn òbí lọ́wọ́ láti ní ìpamọ́ra kí wọ́n sì máa mú sùúrù fún àwọn ọmọ wọn ? 
 Sólómọ́nì Ọba kọ̀wé pé : “ Ìjìnlẹ̀ òye tí ènìyàn ní máa ń dẹwọ́ ìbínú rẹ̀ dájúdájú . ” 
 Ẹ̀ ẹ́ túbọ̀ lóye ìwà àwọn ọmọ yín dáadáa tẹ́yin òbí bá rántí pé ìgbà kan wà tẹ́yin náà máa ń “ ń sọ̀rọ̀ bí ìkókó , ronú bí ìkókó , gbèrò bí ìkókó . ” 
 Ẹ̀yin òbí , ṣẹ́ ẹ lè rántí ìgbà tẹ́ ẹ wà lọ́mọdé , tẹ́ ẹ ń yọ màmá tàbí bàbá yín lẹ́nu pé kí wọ́n ṣe nǹkan kan fún yín ? 
 Nígbà tẹ́ ẹ wà lọ́dọ̀ọ́ , ṣé ìgbà kan wà tẹ́ ẹ ń rò pé ẹ mọ ohun tẹ́ ẹ̀ ń ṣe , pé ọ̀rọ̀ yín ò kàn yé àwọn òbí yín ni ? 
 Tó bá rí bẹ́ẹ̀ , ó yẹ kẹ́yin náà mọ̀dí táwọn ọmọ yín fi ń ṣe ohun tí wọ́n ń ṣe àti ìdí tó fi yẹ kẹ́ ẹ máa mú sùúrù fún wọn kẹ́ ẹ sì máa rán wọn létí ìpinnu yín lemọ́lemọ́ . 
 Ẹ sì kíyè sí i pé ohun tí Jèhófà sọ fáwọn òbí lórílẹ̀ - èdè Ísírẹ́lì ni pé kí wọ́n máa ‘ fi ìtẹnumọ́ gbin ’ òfin òun sínú àwọn ọmọ wọn . 
 Ọ̀rọ̀ Hébérù tá a tú sí “ fi ìtẹnumọ́ gbìn ” túmọ̀ sí “ láti tún un sọ , ” “ láti sọ ọ́ léraléra , ” “ láti tẹ̀ ẹ́ mọ́ni lọ́kàn . ” 
 Èyí fi hàn pé àwọn òbí ní láti sọ ohun kan náà lọ́pọ̀ ìgbà kó tó di pé àwọn ọmọ á dẹni tó ń tẹ̀ lé òfin Ọlọ́run . 
 Àwọn ẹ̀kọ́ míì wà nígbèésí ayé téèyàn ní láti tẹnu mọ́ lọ́nà yẹn kó tó lè yé wọn . 
 Kí nìdí tí ìpamọ́ra òbí kò fi ní kó gbàgbàkugbà ? 
 Àmọ́ ṣá , pé òbí ní ìpamọ́ra kò sọ pé kó máa gbàgbàkugbà . 
 Ọ̀rọ̀ Ọlọ́run kìlọ̀ pé : “ Ọmọdékùnrin tí a jọ̀wọ́ rẹ̀ sílẹ̀ fàlàlà yóò máa kó ìtìjú bá ìyá rẹ̀ . ” 
 Kí irú ìyẹn má bàa ṣẹlẹ̀ sí wa , òwe kan náà yẹn sọ pé : “ Ọ̀pá àti ìbáwí àfitọ́nisọ́nà ni ohun tí ń fúnni ní ọgbọ́n . ” 
 Nígbà míì , àwọn ọmọ lè máa rò pé àwọn òbí ò lẹ́tọ̀ọ́ láti bá àwọn wí . 
 Ṣùgbọ́n a ò lè sọ ọ̀rọ̀ agboolé Kristẹni di ọ̀rọ̀ ìjọba tiwa - n - tiwa , bíi pé àwọn òbí ò lẹ́tọ̀ọ́ àtibá ọmọ tó ṣẹ̀ wí láìṣe pé ọmọ fọwọ́ sí i . 
 Dípò bẹ́ẹ̀ , Jèhófà tó jẹ́ Olórí gbogbo ìdílé pátápátá ti fún àwọn òbí láṣẹ láti tọ́ àwọn ọmọ wọn kí wọ́n sì bá wọn wí tìfẹ́tìfẹ́ . 
 Kódà , ìbáwí tún tan mọ́ apá míì nínú ìfẹ́ , èyí tí Pọ́ọ̀lù mẹ́nu bà . 
 Béèyàn Ṣe Lè Bá Ọmọ Wí Tìfẹ́tìfẹ́ 
 Kí nìdí táwọn òbí tó nífẹ̀ẹ́ á fi bá àwọn ọmọ wọn wí , kí sì nirú ìbáwí yẹn túmọ̀ sí ? 
 Pọ́ọ̀lù kọ̀wé pé “ ìfẹ́ a máa ní . . . inú rere . ” 
 Àwọn òbí tó nífẹ̀ẹ́ ọmọ wọn lóòótọ́ máa ń bá àwọn ọmọ wọn wí , wọ́n sì máa ń dúró lórí ọ̀rọ̀ wọn . 
 Bí wọ́n bá ń ṣe bẹ́ẹ̀ , Jèhófà ni wọ́n fìwà jọ . 
 Pọ́ọ̀lù kọ̀wé pé : “ Ẹni tí Jèhófà nífẹ̀ẹ́ ni ó máa ń bá wí . ” 
 Ẹ jọ̀ọ́ , ẹ kíyè sí i pé irú ìbáwí tí Bíbélì ń sọ nípa rẹ̀ kì í wulẹ̀ ṣe ọ̀rọ̀ fífìyàjẹni o . 
 Ó túmọ̀ sí kíkọ́nilẹ́kọ̀ọ́ . 
 Kí nìdí tá a fi máa ń fún èèyàn nírú ìbáwí bẹ́ẹ̀ ? 
 Pọ́ọ̀lù sọ pé : “ Fún àwọn tí a ti kọ́ nípasẹ̀ rẹ̀ , a máa so èso ẹlẹ́mìí àlàáfíà , èyíinì ni , òdodo . ” 
 Báwọn òbí bá ń kọ́ àwọn ọmọ wọn lọ́nà tó bá ìfẹ́ Ọlọ́run mu , ẹ̀kọ́ tí wọ́n ń kọ́ wọn yẹn á mú kí wọ́n di ẹlẹ́mìí àlàáfíà wọ́n á sì jẹ́ ọmọlúwàbí èèyàn nígbà tí wọ́n bá dàgbà . 
 Táwọn ọmọ bá sì gba “ ìbáwí Jèhófà , ” wọ́n á ní ọgbọ́n , ìmọ̀ àti ìfòyemọ̀ . 
 Ogún tó ṣeyebíye ju fàdákà àti wúrà lọ sì làwọn ànímọ́ yìí . — Òwe 3 : 11 - 18 . 
 Kí ló sábà máa ń tẹ̀yìn ẹ̀ yọ táwọn òbí kì í bá bọ́mọ wọn wí ? 
 Bẹ́ẹ̀ sì rèé , àwọn òbí tó bá fi ọmọ wọn sílẹ̀ láìsí ìbáwí ò nífẹ̀ẹ́ àwọn ọmọ náà . 
 Jèhófà mí sí Sólómọ́nì láti kọ̀wé pé : “ Ẹni tí ó fa ọ̀pá rẹ̀ sẹ́yìn kórìíra ọmọ rẹ̀ , ṣùgbọ́n ẹni tí ó nífẹ̀ẹ́ rẹ̀ ni ẹni tí ó wà lójúfò láti fún un ní ìbáwí . ” 
 Báwọn òbí bá tọ́ ọmọ láìsí ìbáwí tó yẹ , ó ṣeé ṣe kí irú ọmọ bẹ́ẹ̀ ya ànìkànjọpọ́n àti òṣónú . 
 Ní tàwọn òbí tó ń fọwọ́ ọ̀tún bọ́mọ wí láìgba gbẹ̀rẹ́ àmọ́ tí wọ́n tún ń fọwọ́ òsì fà á mọ́ra , ìwádìí fi hàn pé àwọn ọmọ wọn máa ń ṣe dáadáa nílé ìwé , wọ́n sì máa ń lè bẹ́gbẹ́ pé , ìbànújẹ́ kì í sì í jọba lọ́kàn wọn . 
 Torí náà , ó dájú pé àwọn òbí tó bá ń bá àwọn ọmọ wí ń fi hàn pé àwọn nífẹ̀ẹ́ wọn ni . 
 Kí làwọn òbí tó jẹ́ Kristẹni ní láti kọ́ àwọn ọmọ wọn , ojú wo sì ni àwọn ọmọ ní láti fi wo àwọn ìlànà wọ̀nyí ? 
 Kí làwọn òbí ní láti ṣe tó máa fi hàn pé wọ́n ń fi ìfẹ́ bá ọmọ wí ? 
 Àwọn òbí ní láti máa ṣàlàyé fáwọn ọmọ wọn yékéyéké nípa ohun tí wọ́n fẹ́ kí wọ́n máa ṣe . 
 Bí àpẹẹrẹ , láti kékeré làwọn Kristẹni ti máa ń kọ́ ọmọ wọn láwọn ìlànà Bíbélì tó yẹ kí wọ́n mọ̀ àti ìdí tó fi yẹ kí wọ́n máa kópa nínú onírúurú ọ̀nà tá à ń gbà jọ́sìn Jèhófà . 
 Ó yẹ káwọn ọmọ mọ̀ pé àwọn ohun tí Jèhófà ní ká ṣe yìí pọn dandan . 
 10 , 11 . 
 Kì nìdí tó fi yẹ káwọn òbí máa gba tàwọn ọmọ rò nígbà tí wọ́n bá ń gbé òfin tí wọ́n á máa tẹ̀ lé nínú ilé kalẹ̀ ? 
 Àmọ́ nígbà míì , àwọn òbí lè fẹ́ láti pe àwọn ọmọ wọn kí wọ́n jọ jíròrò nígbà tí wọ́n bá fẹ́ gbé òfin tí wọ́n á máa tẹ̀ lé nínú ilé kalẹ̀ . 
 Báwọn ọ̀dọ́ bá lóhùn sí i nígbà tí wọ́n ń jíròrò òfin wọ̀nyẹn , wọ́n á túbọ̀ fẹ́ láti tẹ̀ lé irú òfin bẹ́ẹ̀ tọkàntọkàn . 
 Bí àpẹẹrẹ , ká ní àwọn òbí pinnu láti dá gbèdéke lé aago tí wọ́n fẹ́ káwọn ọmọ wọn máa wọlé , wọ́n lè yan aago kan tí wọ́n mọ̀ pé ó yẹ káwọn ọmọ ti wà nínú ilé . 
 Ẹ̀wẹ̀ , ọ̀nà míì ni pé wọ́n lè ní káwọn ọmọ wọn dábàá iye aago kan kí wọ́n sì sọ ìdí tí wọ́n fi rò pé àkókò yẹn láwọn fẹ́ máa wọlé . 
 Àwọn òbí náà wá lè sọ iye aago táwọn fẹ́ káwọn ọmọ náà ti wà nílé kí wọ́n sì ṣàlàyé ìdí tí wọ́n fi rò pé àkókò yẹn ló dáa jù . 
 Ó ṣeé ṣe kí ìyàtọ̀ wà láàárín aago tó wu àwọn ọmọ àti aago táwọn òbí fẹ́ , tó bá rí bẹ́ẹ̀ kí ni káwọn òbí ṣe ? 
 Láwọn ìgbà míì , àwọn òbí lè wò ó pé àwọn lè gba ohun táwọn ọmọ fẹ́ níwọ̀n bí kò bá ti ta ko ìlànà kankan nínú Bíbélì . 
 Ṣéyẹn ò ní dà bíi pé àwọn ọmọ ló ń pàṣẹ fáwọn òbí ? 
 Láti lè dáhùn ìbéèrè yẹn , wo ọ̀nà tí Jèhófà gbà lo àṣẹ rẹ̀ tìfẹ́tìfẹ́ nígbà tó fẹ́ pa Lọ́ọ̀tì àti ìdílé rẹ̀ mọ́ . 
 Lẹ́yìn táwọn áńgẹ́lì ti sin Lọ́ọ̀tì pẹ̀lú ìyàwó ẹ̀ àtàwọn ọmọbìnrin rẹ̀ jáde kúrò ní Sódómù , wọ́n sọ fún un pé : “ Sá lọ sí ẹkùn ilẹ̀ olókè ńláńlá kí a má bàa gbá ọ lọ ! ” 
 Àmọ́ Lọ́ọ̀tì fèsì pé : “ Bẹ́ẹ̀ kọ́ , jọ̀wọ́ , Jèhófà ! ” 
 Lọ́ọ̀tì wá dá àbá míì , ó ní : “ Jọ̀wọ́ , nísinsìnyí , ìlú ńlá yìí wà nítòsí láti sá lọ síbẹ̀ , ó sì jẹ́ ohun kékeré . 
 Jọ̀wọ́ , ṣé kí n sá lọ síbẹ̀ ? ” 
 Kí wá ni Jèhófà fi dá a lóhùn ? 
 Jèhófà sọ fún un pé : “ Kíyè sí i , mo fi ìgbatẹnirò hàn sí ọ dé ìwọ̀n yìí pẹ̀lú . ” 
 Ṣé Jèhófà wá gbé àṣẹ rẹ̀ lé Lọ́ọ̀tì lọ́wọ́ ni ? 
 Kò sóhun tó jọ ọ́ ! 
 Síbẹ̀ , ó gba ohun tí Lọ́ọ̀tì fẹ́ , ó sì mọ̀ọ́mọ̀ ṣe kọjá ohun tó yẹ kó ṣe fún Lọ́ọ̀tì . 
 Bó o bá jẹ́ òbí , ǹjẹ́ àwọn ìgbà kan wà tó o lè gba tàwọn ọmọ rẹ rò nígbà tó o bá ń ṣe òfin tí ìdílé rẹ á máa tẹ̀ lé ? 
 Kí ló máa mú kí ọkàn ọmọ balẹ̀ ? 
 Àmọ́ ṣá o , kì í ṣe òfin nìkan ló yẹ káwọn ọmọ mọ̀ o , ó tún yẹ kí wọ́n mọ ìyà tí wọ́n máa jẹ tí wọ́n bá rú òfin náà . 
 Tẹ́ ẹ bá ti jíròrò ìyà tẹ́ni tó bá rúfin á jẹ , ẹ ní láti rí i pé ẹ tẹ̀ lé ọ̀rọ̀ yín . 
 Káwọn òbí má ṣe rò pé ìfẹ́ làwọn ní sọ́mọ tó ń rúfin , tí wọ́n ń kìlọ̀ fún pé á jìyà , àmọ́ tí wọ́n ò jẹ́ kó jìyà ọ̀hún . 
 Bíbélì sọ pé : “ Nítorí pé a kò fi ìyára kánkán mú ìdájọ́ ṣẹ lòdì sí iṣẹ́ búburú , ìdí nìyẹn tí ọkàn - àyà àwọn ọmọ ènìyàn fi di líle gbagidi nínú wọn láti ṣe búburú . ” 
 Lóòótọ́ , òbí lè máà fẹ́ bá ọmọ wí ní gbangba tàbí nígbà tó bá wà láàárín àwọn ẹgbẹ́ rẹ̀ torí kó má bàa dójú tì í . 
 Àmọ́ ọkàn àwọn ọmọ á túbọ̀ balẹ̀ , wọ́n á lè fún àwọn òbí wọn ní ọ̀wọ̀ púpọ̀ sí i , wọ́n á sì tún nífẹ̀ẹ́ àwọn òbí wọn sí i , báwọn òbí wọn bá jẹ́ kí “ Bẹ́ẹ̀ ni ” wọn jẹ́ bẹ́ẹ̀ ni , tí “ Bẹ́ẹ̀ kọ́ ” wọn sì jẹ́ bẹ́ẹ̀ kọ́ , kódà tó bá gba pé kí wọ́n bá wọn wí . — Mátíù 5 : 37 . 
 13 , 14 . 
 Báwo làwọn òbí ṣe lè fara wé Jèhófà lórí ọ̀ràn ọmọ títọ́ ? 
 Tí òbí bá fẹ́ bá ọmọ rẹ̀ wí tìfẹ́tìfẹ́ , irú ìbáwí tó yẹ ọmọ náà ló yẹ kó fún un . 
 Ìyá kan tó ń jẹ́ Pam sọ pé : “ Ọ̀nà ọ̀tọ̀ọ̀tọ̀ la máa ń gbà bá àwọn ọmọ wa méjèèjì wí . 
 Bá a ṣe máa bá ọ̀kan wí táá gbọ́ yàtọ̀ sí bá a ṣe máa bá ìkejì wí . ” 
 Larry ọkọ ẹ̀ sọ pé : “ Ohun tó bá ti wà nínú ọmọbìnrin wa àgbà ló máa ń fẹ́ ṣe , tá ò bá tíì fọwọ́ tó le mú un kò ní gbọ́ . 
 Àmọ́ , ká tó bá àbúrò rẹ̀ obìnrin sọ̀rọ̀ báyìí , ó ti gbọ́ ; kódà béèyàn fojú bá a wí , ó ti yé e . ” 
 Torí náà , àwọn òbí tó bá nífẹ̀ẹ́ ọmọ wọn ní láti gbìyànjú kí wọ́n mọ irú ìbáwí tó yẹ ọmọ kọ̀ọ̀kan . 
 Àpẹẹrẹ Jèhófà ló yẹ káwọn òbí máa tẹ̀ lé , torí pé ó mọ ibi tí ọ̀kọ̀ọ̀kan àwọn ìránṣẹ́ rẹ̀ ti ń ṣe dáadáa àti ibi tó ti kù díẹ̀ káàtó fún wọn . 
 Yàtọ̀ síyẹn , nígbà tí Jèhófà bá ń bá àwọn èèyàn rẹ̀ wí , kì í ti àṣejù bọ̀ ọ́ , bẹ́ẹ̀ ni kì í gbàgbàkugbà . 
 Kàkà bẹ́ẹ̀ , ńṣe ló máa ń bá wọn wí “ dé ìwọ̀n tí ó bẹ́tọ̀ọ́ mu . ” 
 Ẹ̀yin òbí , ṣé ẹ̀yin náà mọ ibi táwọn ọmọ yín ti lè ṣe dáadáa àti ibi tó ti kù díẹ̀ káàtó fún wọn ? 
 Ṣé ẹ máa ń fìyẹn sọ́kàn kẹ́ ẹ bàa lè tọ́ wọn sọ́nà bó ṣe yẹ ? 
 Tẹ́ ẹ bá ń ṣe bẹ́ẹ̀ , ńṣe lẹ̀ ń fi hàn pé ẹ nífẹ̀ẹ́ àwọn ọmọ yín . 
 Ẹ Jẹ́ Kí Wọ́n Máa Sọ Tinú Wọn 
 15 , 16 . 
 Báwo làwọn òbí ṣe lè ran àwọn ọmọ wọn lọ́wọ́ láti máa sọ òótọ́ tó wà lọ́kàn wọn , ọ̀nà wo làwọn òbí kan sì ti rí i pé ó dára láti gbà bójú tó ọ̀ràn yìí ? 
 Apá míì tí ìfẹ́ ní ni pé “ kì í yọ̀ lórí àìṣòdodo , ṣùgbọ́n a máa yọ̀ pẹ̀lú òtítọ́ . ” 
 Báwo làwọn òbí ṣe lè tọ́ àwọn ọmọ wọn láti nífẹ̀ẹ́ ohun tó yẹ tó sì jẹ́ òtítọ́ ? 
 Ohun pàtàkì kan tó yẹ kẹ́yin òbí máa ṣe ni pé kẹ́ ẹ máa rọ àwọn ọmọ yín láti máa sọ tinú wọn jáde , kódà bí ohun tí ọmọ yẹn sọ ò bá tiẹ̀ dùn mọ́ yín nínú . 
 A mọ̀ pé inú àwọn òbí máa ń dùn nígbà táwọn ọmọ bá sọ èrò ọkàn wọn jáde tí ohun tí wọ́n sọ sì bá ìlànà òdodo Jèhófà mu . 
 Àmọ́ láwọn ìgbà míì , ọmọ kan lè sọ ohun kan táá fi hàn pé èrò tí kò dáa kan wà lọ́kàn rẹ̀ . 
 Kí ló yẹ kẹ́yin òbí ṣe nírú àkókò yẹn ? 
 Ó lè fẹ́ ṣe àwọn òbí bíi pé kí wọ́n bá ọmọ yẹn wí lójú ẹsẹ̀ torí ohun tó sọ yẹn . 
 Àmọ́ táwọn òbí bá ṣe bẹ́ẹ̀ , àwọn ọmọ ò ní pẹ́ jágbọ́n pé káwọn máa sọ kìkì ohun tí wọ́n rò pé àwọn òbí àwọn á fẹ́ gbọ́ . 
 A gbà pé ó yẹ ká tètè tọ́ àwọn ọmọ wa sọ́nà tí wọ́n bá sọ̀rọ̀ tí ò dáa , àmọ́ ọ̀tọ̀ ni kéèyàn kọ́ ọmọ pé ọ̀rọ̀ tó bójú mu ni kó máa sọ , ọ̀tọ̀ sì ni kéèyàn má ṣe fún ọmọ lómìnira láti sọ ohun tó wà lọ́kàn ẹ̀ . 
 Báwo làwọn òbí ṣe lè jẹ́ káwọn ọmọ máa sọ tinú wọn ? 
 Aleah tá a sọ̀rọ̀ rẹ̀ níbẹ̀rẹ̀ sọ pé : “ Ohun tá a ṣe tó fi rọrùn fáwọn ọmọ wa láti máa sọ tinú wọn fún wa ni pé a kì í tètè bínú táwọn ọmọ wa bá sọ ohun kan tí kò bá wa lára mu . ” 
 Bàbá kan tó ń jẹ́ Tom sọ pé : “ A rọ ọmọbìnrin wa láti máa sọ ohun tó wà lọ́kàn rẹ̀ fún wa , kódà tí èrò wa ò bá bá tiẹ̀ mu . 
 A rí i pé tá a bá pa á lẹ́nu mọ́ tá a sì sọ pé kó fara mọ ohun tá a fẹ́ tipátipá , ọ̀rọ̀ wa yóò sú u , á sì jágbọ́n kó má máa sọ ohun tó wà lọ́kàn rẹ̀ gan - an fún wa mọ́ . 
 Ṣùgbọ́n tá a bá ń fetí sí i , á jẹ́ kóun náà máa gbọ́ tiwa . ” 
 Kò sí àníàní , àwọn ọmọ ní láti gbọ́ràn sáwọn òbí wọn lẹ́nu . 
 Àmọ́ táwọn òbí bá fàyè gba àwọn ọmọ wọn láti máa sọ̀rọ̀ látọkàn wá , àwọn ọmọ á lè mọ inú rò . 
 Vincent , tó jẹ́ bàbá ọlọ́mọ mẹ́rin sọ pé : “ Lọ́pọ̀ ìgbà , a máa ń bá àwọn ọmọ wa jíròrò àǹfààní àti ìṣòro tó wà nínú ọ̀ràn kan káwọn fúnra wọn lè rí ohun tó máa ṣe wọ́n láǹfààní jù lọ . 
 Ìyẹn ti ràn wọ́n lọ́wọ́ láti mọ inú rò . ” — Òwe 1 : 1 - 4 . 
 Kí ló yẹ káwọn òbí mọ̀ dájú ? 
 Lóòótọ́ o , kò sí òbí tó lè tẹ̀ lé ìmọ̀ràn Bíbélì lórí ọmọ títọ́ láìkù síbì kan . 
 Síbẹ̀ , mọ̀ dájú pé àwọn ọmọ rẹ ń bọ̀ wá mọyì ìsapá rẹ , bó o ṣe ń fi ìpamọ́ra , inú rere àti ìfẹ́ tọ́ wọn . 
 Jèhófà á sì kọ́ ẹ mọ̀ ọ́n ṣe . 
 Ìdí pàtàkì tí gbogbo Kristẹni tó bímọ fi ń sapá ni pé káwọn ọmọ wọn lè dẹni tó nífẹ̀ẹ́ Jèhófà báwọn fúnra wọn ṣe nífẹ̀ẹ́ rẹ̀ . 
 Báwo wá làwọn òbí ṣe lè ṣe é tí ọmọ wọn á fi nífẹ̀ẹ́ Jèhófà ? 
 Àpilẹ̀kọ tó kàn lẹ́yìn èyí á jíròrò ọ̀nà mélòó kan tí wọ́n lè gbà ṣe é . 
 Ǹjẹ́ O Rántí ? 
 • Báwo ni ìjìnlẹ̀ òye ṣe lè ran àwọn òbí lọ́wọ́ láti ní ìpamọ́ra ? 
 • Báwo ni ìbáwí ṣe fi hàn pé òbí nífẹ̀ẹ́ ? 
 • Kí nìdí tó fi ṣe pàtàkì pé káwọn òbí àtàwọn ọmọ máa bá ara wọn sọ tinú wọn kí wọ́n sì máa fetí sí ara wọn ? 
 [ Àwọn àwòrán tó wà ní ojú ìwé 23 ] 
 Ẹ̀yin òbí , ṣé ẹ rántí ìgbà tẹ́ ẹ wà lọ́mọdé ? 
 [ Àwòrán tó wà ní ojú ìwé 24 ] 
 Ṣé ẹ máa ń rọ àwọn ọmọ yín láti sọ òótọ́ tó wà lọ́kàn wọn jáde ? 
 Ẹ Kọ́ Àwọn Ọmọ Yín Láti Nífẹ̀ẹ́ Jèhófà 
 “ Bí àwọn ọfà ní ọwọ́ alágbára ńlá , bẹ́ẹ̀ ni àwọn ọmọ ìgbà èwe rí . ” — SÁÀMÙ 127 : 4 . 
 1 , 2 . 
 Báwo làwọn ọmọ ṣe dà bí “ àwọn ọfà ní ọwọ́ alágbára ńlá ” ? 
 TAFÀTAFÀ kan fẹ́ ta ọfà lu ohun kan . 
 Ó rọra fi ọfà sínú okùn ọrun , ó sì fà á tágbára tágbára . 
 Kò ro ti agbára tó gbà láti fà á , ibi tó fẹ́ ta ọfà náà sí ló ń wò . 
 Bó ṣe jù ú sílẹ̀ báyìí , ńṣe ló ń já lọ ṣòòròṣò ! 
 Ǹjẹ́ ọfà yìí á ba ohun tó ta á sí ? 
 Ọ̀pọ̀ nǹkan ló máa pinnu bóyá á bà á àbí kò ní bà á . 
 Lára ohun tó máa pinnu ni , bí ọwọ́ ẹni tó ta ọfà yẹn ṣe tọ́ tó , bí afẹ́fẹ́ á ṣe gbé ọfà náà sí àti bí ọfà yẹn fúnra ẹ̀ ṣe rí . 
 Sólómọ́nì Ọba fi àwọn ọmọ wé “ àwọn ọfà ní ọwọ́ alágbára ńlá . ” 
 Wo bá a ṣe lè lo àpèjúwe yìí . 
 Àkókò tí ọfà yẹn máa lò nínú ọrun tafàtafà yẹn ò fi bẹ́ẹ̀ pọ̀ . 
 Tó bá fẹ́ kó ba ohun tó fẹ́ ta á lù , ó gbọ́dọ̀ tètè jù ú sílẹ̀ . 
 Bẹ́ẹ̀ gẹ́gẹ́ , ìgbà díẹ̀ làwọn òbí ní láti kọ́ àwọn ọmọ wọn kí wọ́n lè dẹni tó nífẹ̀ẹ́ Jèhófà látọkànwá . 
 Ká tó ṣẹ́jú pẹ́ , àwọn ọmọ ti dàgbà wọ́n á sì bẹ̀rẹ̀ sí í filé sílẹ̀ . 
 Ṣáwọn ọfà yẹn a lọ síbi táwọn òbí ta wọ́n sí , ìyẹn ni pé ṣáwọn ọmọ á máa nífẹ̀ẹ́ Ọlọ́run nìṣó tí wọ́n á sì máa sìn ín lẹ́yìn tí wọ́n bá ti kúrò lábẹ́ òbí wọn ? 
 Ọ̀pọ̀ nǹkan ló máa pinnu bí ìdáhùn ṣe máa rí . 
 Mẹ́ta nínú wọn ni bí òbí ṣe mọ ọmọ tọ́ sí , bí nǹkan ṣe rí nínú ilé tí wọ́n ti ń tọ́ àwọn ọmọ àti bí ọmọ kọ̀ọ̀kan , tá a lè fi wé ọfà , ṣe tẹ̀ lé ẹ̀kọ́ àwọn òbí ẹ̀ tó . 
 Ẹ jẹ́ ká gbé àwọn kókó wọ̀nyí yẹ̀ wò lọ́kọ̀ọ̀kan . 
 Lákọ̀ọ́kọ́ , a ó ṣàgbéyẹ̀wò àwọn nǹkan tó fi hàn pé òbí kan mọ ọmọ tọ́ . 
 Àwọn Òbí Tó Mọ Ọmọ Tọ́ Máa Ń Fi Àpẹẹrẹ Tó Dáa Lélẹ̀ 
 Kí nìdí tó fi yẹ kí ọ̀rọ̀ àti ìṣe òbí bára mu ? 
 Jésù fi àpẹẹrẹ lélẹ̀ fáwọn òbí torí pé ohun tó ń kọ́ni ló fi ń ṣèwà hù . 
 Àmọ́ , ó bẹnu àtẹ́ lu àwọn Farisí tí wọn kì í ṣe ohun tí wọ́n ń sọ . 
 Táwọn òbí bá fẹ́ káwọn ọmọ wọn nífẹ̀ẹ́ Jèhófà , àwọn náà gbọ́dọ̀ máa ṣe ohun tí wọ́n ń kọ́ àwọn ọmọ . 
 Tí ohun tí wọ́n ń sọ bá yàtọ̀ sí ohun tí wọ́n ń ṣe , ọ̀rọ̀ wọn ò ní wúlò , ńṣe ló máa dà bí ọrun tí ò ní okùn . — 1 Jòhánù 3 : 18 . 
 Àwọn ìbéèrè wo ló yẹ káwọn òbí bi ara wọn , kí sì nìdí ? 
 Kí nìdí tí àpẹẹrẹ àwọn òbí fi ṣe pàtàkì tó bẹ́ẹ̀ ? 
 Bó ṣe jẹ́ pé àwọn àgbàlagbà lè kọ́ nípa Ọlọ́run tí wọ́n bá ń tẹ̀ lé àpẹẹrẹ Jésù , bẹ́ẹ̀ náà làwọn ọmọ ṣe lè kọ́ nípa Jèhófà tí wọ́n bá ń tẹ̀ lé àpẹẹrẹ rere àwọn òbí wọn . 
 Ẹni tọ́mọdé bá sún mọ́ lè mú kó ya ọmọ dáadáa tàbí kó mú kí ‘ ìwà rere rẹ̀ bà jẹ́ . ’ 
 Àwọn òbí ọmọ lọ́mọ máa ń sún mọ́ jù , àwọn náà ló sì máa nípa lórí rẹ̀ jù lọ , pàápàá nígbà tọ́mọ bá ṣẹ̀ṣẹ̀ ń gbọ́njú . 
 Ìdí nìyẹn tó fi yẹ káwọn òbí bi ara wọn pé : ‘ Irú ọ̀rẹ́ wo ni mo jẹ́ fọ́mọ mi ? 
 Ṣé àpẹẹrẹ mi tọ́mọ mi ń rí á mú kó níwà rere ? 
 Àpẹẹrẹ wo ni mò ń fi lélẹ̀ lórí àwọn ọ̀ràn tó ṣe pàtàkì bí àdúrà gbígbà àti ìkẹ́kọ̀ọ́ Bíbélì ? ’ 
 Àwọn Òbí Tó Mọ Ọmọ Tọ́ Máa Ń Gbàdúrà Pẹ̀lú Àwọn Ọmọ Wọn 
 Kí làwọn ọmọ lè rí kọ́ nípa gbígbọ́ àdúrà àwọn òbí wọn ? 
 Àwọn ọmọ yín lè rí ohun tó pọ̀ kọ́ nípa Jèhófà tí wọ́n bá ń gbọ́ àdúrà yín . 
 Bí wọ́n bá ń gbọ́ tẹ́ ẹ̀ ń dúpẹ́ lọ́wọ́ Ọlọ́run kẹ́ ẹ tó jẹun tẹ́ ẹ sì ń gbàdúrà nígbà tẹ́ ẹ bá ń ṣe ìkẹ́kọ̀ọ́ Bíbélì , ẹ̀kọ́ wo nìyẹn á kọ́ wọn ? 
 Ó ṣeé ṣe kó yé wọn pé Jèhófà ló ń fún wa láwọn ohun tára wa ń fẹ́ , ó sì yẹ ká dúpẹ́ lọ́wọ́ rẹ̀ , àti pé Jèhófà ló ń kọ́ wa láwọn òtítọ́ tá a mọ̀ látinú Bíbélì . 
 Ẹ̀kọ́ iyebíye sì nìwọ̀nyí . — Jákọ́bù 1 : 17 . 
 Báwo làwọn òbí ṣe lè ran àwọn ọmọ wọn lọ́wọ́ kí wọ́n lè rí i pé Jèhófà ka ọ̀rọ̀ wọn lẹ́nì kọ̀ọ̀kan sí ? 
 Àmọ́ , tẹ́ ẹ bá ń gbàdúrà pa pọ̀ gẹ́gẹ́ bí ìdílé láwọn àkókò míì yàtọ̀ sí àkókò oúnjẹ àti ìkẹ́kọ̀ọ́ Bíbélì ìdílé tẹ́ ẹ sì ń fi ọ̀rọ̀ tó kan ẹ̀yin àtàwọn ọmọ yín sínú àdúrà , ó dájú pé àwọn ọmọ yín á túbọ̀ rí ohun tó pọ̀ kọ́ . 
 Èyí á jẹ́ kẹ́ ẹ lè ran àwọn ọmọ yín lọ́wọ́ láti rí i pé Jèhófà wà nínú ìdílé yín àti pé ọ̀rọ̀ yín lẹ́nì kọ̀ọ̀kan jẹ ẹ́ lọ́kàn gidigidi . 
 Bàbá kan sọ pé : “ Látìgbà tá a ti bí ọmọbìnrin wa la ti máa ń gbàdúrà pẹ̀lú ẹ̀ . 
 Bó ṣe ń dàgbà sí i , à ń gbàdúrà pé kó má ṣe bá àwọn èèyànkéèyàn rìn a sì máa ń gbàdúrà nípa àwọn ọ̀ràn míì tó kàn án . 
 Títí dìgbà tó fi kúrò nílé tó lọ ilé ọkọ ẹ̀ , ọjọ́ kan ò kọjá ká má gbàdúrà pẹ̀lú ẹ̀ . ” 
 Ṣé ẹ̀yin náà lè máa gbàdúrà pẹ̀lú àwọn ọmọ yín lójoojúmọ́ ? 
 Ṣé ẹ lè ràn wọ́n lọ́wọ́ kí wọ́n lè máa wo Jèhófà gẹ́gẹ́ bí Ọ̀rẹ́ tó ń pèsè àwọn ohun tó ń gbé ẹ̀mí wọn ró , tó sì ń pèsè ohun tí wọ́n nílò láti sìn ín , tí kò sì fi ohun tó ń jẹ wọ́n lọ́kàn ṣeré ? — Fílípì 4 : 6 , 7 . 
 Kí àdúrà àwọn òbí lórí àwọn ọmọ wọn bàa lè dá lórí ohun kan pàtó , kí ni wọ́n ní láti mọ̀ ? 
 Ó dájú pé kó o tó lè gbàdúrà nípa ohun tó kan ọmọ rẹ , o ní láti mọ ohun tó ń ṣẹlẹ̀ nínú ìgbésí ayé ẹ̀ . 
 Ẹ kíyè sí ohun tí bàbá kan tó tọ́ ọmọbìnrin méjì dàgbà sọ , ó ní : “ Ní òpin ọ̀sẹ̀ kọ̀ọ̀kan , mo máa ń bi ara mi ní ìbéèrè méjì . 
 Àwọn ìbéèrè ọ̀hún ni : ‘ Àwọn ọ̀ràn wo ló gba àwọn ọmọ mi lọ́kàn lọ́sẹ̀ yìí ? 
 Àwọn nǹkan dáadáa wo ló sì ṣẹlẹ̀ sí wọn ? ’ ” 
 Ẹ̀yin òbí , ṣé kò ní dáa kẹ́yin náà máa bi ara yín láwọn ìbéèrè yẹn , kẹ́ ẹ sì wá fi àwọn ọ̀ràn náà sínú àdúrà tẹ́ ẹ bá ń gbà pẹ̀lú àwọn ọmọ yín ? 
 Tẹ́ ẹ bá ń ṣe bẹ́ẹ̀ , ohun tẹ́ ẹ̀ ń kọ́ wọn ni pé kí wọ́n máa gbàdúrà sí Jèhófà , tó jẹ́ Olùgbọ́ àdúrà . 
 Ìyẹn nìkan kọ́ , ẹ tún ń kọ́ wọn láti nífẹ̀ẹ́ rẹ̀ . — Sáàmù 65 : 2 . 
 Àwọn Òbí Tó Mọ Ọmọ Tọ́ Máa Ń Ràn Wọ́n Lọ́wọ́ Láti Máa Kẹ́kọ̀ọ́ Dáadáa 
 Kí nìdí táwọn òbí fi gbọ́dọ̀ ran àwọn ọmọ lọ́wọ́ láti jẹ́ kí ìkẹ́kọ̀ọ́ Ọ̀rọ̀ Ọlọ́run mọ́ wọn lára ? 
 Báwo ni èrò tí òbí ní nípa ìkẹ́kọ̀ọ́ Bíbélì ṣe lè pinnu bí ọmọ á ṣe sún mọ́ Ọlọ́run tó ? 
 Bí àárín àwọn méjì kan bá máa gún régé tí àjọṣe wọn ò sì ní bà jẹ́ , àwọn méjèèjì ní láti máa bá ara wọn sọ̀rọ̀ kí wọ́n sì máa fetí sí ara wọn . 
 Ọ̀nà kan tá a gbà ń fetí sí Jèhófà ni nípa kíkẹ́kọ̀ọ́ Bíbélì , ká máa lo àwọn ìwé tí “ ẹrú olóòótọ́ ” ṣe . 
 Torí náà , táwọn òbí bá fẹ́ ran àwọn ọmọ wọn lọ́wọ́ láti di ọ̀rẹ́ Jèhófà tí wọ́n á sì nífẹ̀ẹ́ rẹ̀ títí láé , wọ́n ní láti ràn wọ́n lọ́wọ́ kí wọ́n lè dẹni tó ń kẹ́kọ̀ọ́ Ọ̀rọ̀ Ọlọ́run déédéé . 
 Báwo lẹ ṣe lè ran àwọn ọmọ lọ́wọ́ láti máa kẹ́kọ̀ọ́ ? 
 Báwo la ṣe lè ran àwọn ọmọ wa lọ́wọ́ láti máa kẹ́kọ̀ọ́ bó ṣe yẹ ? 
 Nínú ọ̀ràn yìí pẹ̀lú , àpẹẹrẹ òbí ló ṣe pàtàkì jù . 
 Ṣé àwọn ọmọ yín máa ń rí yín lemọ́lemọ́ tí ẹ̀ ń gbádùn Bíbélì kíkà tàbí ìdákẹ́kọ̀ọ́ ? 
 Lóòótọ́ , ọwọ́ rẹ lè dí torí bíbójútó àwọn ọmọ rẹ , o sì lè máa rò ó pé ibo ni wàá ti máa ráyè kàwé tàbí kẹ́kọ̀ọ́ . 
 Àmọ́ bi ara rẹ pé , ‘ Ṣé àwọn ọmọ mi máa ń rí mi lemọ́lemọ́ tí mo ń wo tẹlifíṣọ̀n ? ’ 
 Tó bá rí bẹ́ẹ̀ , ṣó o lè lo díẹ̀ nínú àkókò náà láti fi àpẹẹrẹ tó dáa lélẹ̀ fún wọn lórí ọ̀ràn ìdákẹ́kọ̀ọ́ ? 
 10 , 11 . 
 Kí nìdí táwọn òbí fi ní láti máa jíròrò Bíbélì déédéé nínú ìdílé wọn ? 
 Ohun míì táwọn òbí lè ṣe láti kọ́ àwọn ọmọ wọn láti máa fetí sí Jèhófà ni pé kí wọ́n máa jíròrò Bíbélì déédéé nínú ìdílé wọn . 
 Àmọ́ ṣá , àwọn kan lè máa béèrè pé , ‘ Kí tún làwọn ọmọ fẹ́ fi ìkẹ́kọ̀ọ́ ìdílé ṣe táwọn òbí bá ti ń mú wọn lọ sí ìpàdé ìjọ ní gbogbo ìgbà ? ’ 
 Ohun tí wọ́n fẹ́ fi ṣe pọ̀ . 
 Àwọn òbí ni Jèhófà dìídì gbé iṣẹ́ kíkọ́ àwọn ọmọ wọn lé lọ́wọ́ . 
 Ìkẹ́kọ̀ọ́ Bíbélì inú ìdílé máa ń kọ́ àwọn ọmọ pé ìjọsìn kì í kàn - án ṣe ààtò kan lásán , èyí téèyàn ń ṣe ní gbangba nìkan , àmọ́ pé èèyàn gbọ́dọ̀ máa jọ́sìn Jèhófà nínú ilé . — Diutarónómì 6 : 6 - 9 . 
 Ìdí míì tún ni pé táwọn òbí bá ń ṣe ìkẹ́kọ̀ọ́ Bíbélì bó ṣe yẹ kí wọ́n ṣe é , á jẹ́ kí wọ́n lè mọ èrò àwọn ọmọ wọn lórí ọ̀ràn tó jẹ́ mọ́ ìjọsìn àti ìwà tó dára . 
 Bí àpẹẹrẹ , nígbà táwọn ọmọ bá ṣì kéré , àwọn òbí lè lo àwọn ìwé bíi Kẹ́kọ̀ọ́ Lọ́dọ̀ Olùkọ́ Ńlá Náà . 
 * Ó fẹ́rẹ̀ẹ́ jẹ́ pé nínú gbogbo ìpínrọ̀ tó wà nínú ìwé ìkẹ́kọ̀ọ́ Bíbélì yìí ni wọ́n ti ní káwọn ọmọ máa sọ èrò wọn lórí kókó tí wọ́n jíròrò ní àkòrí yẹn . 
 Báwọn òbí bá bá àwọn ọmọ wọn fèròwérò lórí àwọn ẹsẹ Ìwé Mímọ́ tó wà nínú ìwé náà , wọ́n á lè ràn wọ́n lọ́wọ́ láti lo agbára ìmòye wọn “ láti fi ìyàtọ̀ sáàárín ohun tí ó tọ́ àti ohun tí kò tọ́ . ” — Hébérù 5 : 14 . 
 Báwo làwọn òbí ṣe lè mú kí ìkẹ́kọ̀ọ́ ìdílé bá ipò àwọn ọmọ wọn mu , kí lẹ sì ti rí i pé ó gbéṣẹ́ nínú ìdílé yín ? 
 Báwọn ọmọ yín bá ṣe ń dàgbà sí i , ẹ máa mú ìkẹ́kọ̀ọ́ náà bá ipò wọn mu . 
 Ẹ wo báwọn tọkọtaya kan ṣe ran àwọn ọ̀dọ́bìnrin wọn tí ò tíì pé ogún ọdún lọ́wọ́ láti ronú nígbà tí wọ́n láwọn fẹ́ lọ sí ibi ijó kan nílé ìwé wọn . 
 Baálé ilé yẹn sọ pé : “ A sọ fún àwọn ọmọ wa pé nígbà tá a bá ń ṣe ìkẹ́kọ̀ọ́ ìdílé wa , a máa ṣe eré kan . 
 Èmi àtìyàwó mi á ṣe ọmọ nígbà táwọn ọmọbìnrin wa méjèèjì á ṣe òbí . 
 Èyí tó bá wù nínú àwọn méjèèjì lè ṣe Bàbá tàbí Màmá , ṣùgbọ́n àwọn méjèèjì ní láti fọwọ́ sowọ́ pọ̀ ṣe ìwádìí nípa ijó jíjó ní ilé ìwé kí wọ́n sì tọ́ wa sọ́nà . ” 
 Báwo lọ̀ràn náà ṣe lọ ? 
 Bàbá náà sọ síwájú pé : “ Ó yà wá lẹ́nu láti rí báwọn ọmọbìnrin wa ṣe lè fìyàtọ̀ sáàárín ohun tó tọ́ àti ohun tí kò tọ́ ( nígbà tí wọ́n ṣe òbí ) tí wọ́n sì ṣàlàyé fún ( àwa tá a ṣe ọmọ ) lórí ohun tí wọ́n rí tó bá Bíbélì mu tí kò fi yẹ kéèyàn lọ síbi ijó yẹn . 
 Ohun tó tún wá yà wá lẹ́nu ni àwọn àbá tí wọ́n mú wá lórí ohun míì téèyàn lè ṣe dípò lílọ jó nílé ìwé . 
 Èyí ràn wá lọ́wọ́ púpọ̀ láti mọ bí wọ́n ṣe ń ronú àti ohun tó wù wọ́n . ” 
 Lóòótọ́ o , kí ìkẹ́kọ̀ọ́ ìdílé tó lè máa lọ déédéé kó sì lè ṣe ìdílé láǹfààní , ó gba pé ká máa ṣe é láìjáwọ́ , ká sì máa ronú ohun tó lè ran ìdílé lọ́wọ́ . 
 Àmọ́ èrè tó wà níbẹ̀ pọ̀ jọjọ . — Òwe 23 : 15 . 
 Ẹ Jẹ́ Kí Àlàáfíà Jọba Nínú Ilé 
 13 , 14 . ( a ) Báwo lẹ̀yin òbí ṣe lè mú kí àlàáfíà jọba nínú ilé ? 
 ( b ) Àǹfààní wo ló lè tẹ̀yìn ẹ̀ yọ tí òbí bá ń gbà pé òun ṣàṣìṣe ? 
 Ara ohun tó tún lè mú kí ọfà lọ síbi tí tafàtafà ta á sí ni pé kó fara balẹ̀ kọjú ẹ̀ síbi tó fẹ́ ta á sí kó sì rọra jù ú sílẹ̀ . 
 Bọ́rọ̀ àwọn ọmọ ṣe rí náà nìyẹn , wọ́n á lè nífẹ̀ẹ́ Jèhófà táwọn òbí wọn bá mú kí àlàáfíà jọba nínú ilé . 
 Jákọ́bù sọ pé : “ Èso òdodo ni a ń fún irúgbìn rẹ̀ lábẹ́ àwọn ipò tí ó kún fún àlàáfíà fún àwọn tí ń wá àlàáfíà . ” 
 Báwo làwọn òbí ṣe lè mú kí àlàáfíà jọba nínú ilé ? 
 Tọkọtaya ní láti mú kí àárín àwọn méjèèjì dán mọ́rán dáadáa . 
 Ọkọ àti aya tó bá nífẹ̀ẹ́ ara wọn tí wọ́n sì ń bọ̀wọ̀ fún ara wọn ló máa rọrùn fún jù láti kọ́ àwọn ọmọ wọn láti ní ìfẹ́ kí wọ́n sì máa bọ̀wọ̀ fún àwọn ẹlòmíì , títí kan Jèhófà . 
 Ìfẹ́ àti ọ̀wọ̀ máa ń jẹ́ kí àlàáfíà rídìí jókòó . 
 Tí ọkọ àti aya bá ń gba àlàáfíà láyè láàárín ara wọn , á túbọ̀ rọrùn fún wọn láti bójú tó èdè àìyedè tó bá fẹ́ yọjú nínú ìdílé . 
 Àmọ́ ṣá , níwọ̀n bí kò ti sí ìgbéyàwó tí kò níṣòro , bẹ́ẹ̀ náà ni kò sí ìdílé tí kò níṣòro tiẹ̀ . 
 Nígbà míì , ẹ̀yin òbí lè ṣàìfi èso tẹ̀mí sílò nígbà tẹ́ ẹ bá ń bá àwọn ọmọ yín lò . 
 Nírú àkókò yẹn , kí ló yẹ kẹ́ ẹ ṣe ? 
 Ṣé táwọn òbí bá gbà pé àwọn ṣe àṣìṣe , ṣé ìyẹn ò ní jẹ́ káwọn ọmọ wọn bọ̀wọ̀ fún wọn bó ṣe yẹ ni ? 
 Ẹ jẹ́ ká fi ti Pọ́ọ̀lù ṣàpẹẹrẹ . 
 Bíi bàbá nínú òtítọ́ ni Pọ́ọ̀lù jẹ́ fún ọ̀pọ̀ èèyàn . 
 Síbẹ̀ náà , kò fi bò pé òun máa ń ṣàṣìṣe . 
 Àmọ́ , ìrẹ̀lẹ̀ rẹ̀ àti bó ṣe jẹ́ olóòótọ́ yẹn mú kí ọ̀wọ̀ tá a ní fún un pọ̀ sí i dípò kó dín kù . 
 Láìfi ti àwọn àṣìṣe tó ṣe pè , ọkàn Pọ́ọ̀lù balẹ̀ láti kọ̀wé sí ìjọ tó wà ní Kọ́ríńtì pé : “ Ẹ di aláfarawé mi , àní gẹ́gẹ́ bí èmi ti di ti Kristi . ” 
 Bẹ́yin náà bá ń gba àṣìṣe yín , ó ṣeé ṣe káwọn ọmọ yín máa gbójú fò ó . 
 15 , 16 . 
 Kí nìdí táwọn òbí fi ní láti kọ́ àwọn ọmọ wọn láti nífẹ̀ẹ́ àwọn arákùnrin àti arábìnrin , báwo ni wọ́n sì ṣe lè ṣe èyí ? 
 Kí tún lẹ̀yin òbí lè ṣe láti rí i pé àlàáfíà jọba nínú ilé yín táwọn ọmọ yín á sì dẹni tó nífẹ̀ẹ́ Jèhófà nígbà tí wọ́n bá dàgbà ? 
 Àpọ́sítélì Jòhánù kọ̀wé pé : “ Bí ẹnikẹ́ni bá sọ gbólóhùn náà pé : ‘ Mo nífẹ̀ẹ́ Ọlọ́run , ’ síbẹ̀ tí ó kórìíra arákùnrin rẹ̀ , òpùrọ́ ni . 
 Nítorí ẹni tí kò nífẹ̀ẹ́ arákùnrin rẹ̀ , tí òun rí , kò lè máa nífẹ̀ẹ́ Ọlọ́run , tí kò rí . ” 
 Èyí fi hàn pé tẹ́ ẹ bá ń kọ́ àwọn ọmọ yín pé kí wọ́n máa nífẹ̀ẹ́ àwọn arákùnrin àti arábìnrin , ńṣe lẹ̀ ń kọ́ wọn láti nífẹ̀ẹ́ Ọlọ́run . 
 Ó yẹ káwọn òbí bi ara wọn láwọn ìbéèrè yìí , ‘ Ṣé ọ̀rọ̀ ìwúrí ló máa ń hàn jù nínú ohun tí mo máa ń sọ nípa ìjọ àbí àríwísí ? ’ 
 Báwo lẹ ṣe lè mọ̀ ? 
 Ẹ máa kíyè sí báwọn ọmọ yín ṣe ń sọ̀rọ̀ nípa ìpàdé àtàwọn ará ìjọ . 
 Ó ṣeé ṣe kẹ́ ẹ rí i pé fèrè tẹ́ ẹ fun sáwọn ọmọ yín nínú ni wọ́n ń fun síta bí wọ́n ṣe ń sọ̀rọ̀ . 
 Báwo wá làwọn òbí ṣe lè ran àwọn ọmọ wọn lọ́wọ́ láti nífẹ̀ẹ́ àwọn ará ? 
 Arákùnrin Peter , tó jẹ́ bàbá àwọn ọmọkùnrin méjì , sọ pé : “ Látìgbà táwọn ọmọkùnrin wa ti wà ní kéékèèké la ti máa ń pe àwọn arákùnrin àti arábìnrin tí òtítọ́ jinlẹ̀ nínú wọn wá sílé wa . 
 Wọ́n á wá bá wa jẹun wọ́n á sì lo àkókò díẹ̀ nílé wa , a sì máa ń gbádùn ẹ̀ gan - an ni . 
 Báwọn ọmọ wa ṣe ń dàgbà , àwọn tí wọ́n nífẹ̀ẹ́ Jèhófà ni wọ́n ń bá rìn wọ́n sì ti wá rí i báyìí pé sísin Jèhófà ni ọ̀nà tó dáa láti gbà gbé ìgbé ayé ẹni . ” 
 Dennis , tóun náà bí ọmọbìnrin márùn - ún sọ pé , “ A rọ àwọn ọmọbìnrin wa pé kí wọ́n máa bá àwọn aṣáájú - ọ̀nà tí wọ́n jẹ́ àgbàlagbà ṣọ̀rẹ́ nínú ìjọ . 
 Ní gbogbo ìgbà tó bá sì ṣeé ṣe , a máa ń gba àwọn alábòójútó arìnrìn - àjò àtìyàwó wọn lálejò . ” 
 Ṣé ẹ̀yin náà lè ran àwọn ọmọ yín lọ́wọ́ láti máa wo àwọn ará ìjọ bíi pé ara ìdílé yín ni wọ́n ? — Máàkù 10 : 29 , 30 . 
 Ọmọ Ní Ojúṣe Tiẹ̀ 
 Ìpinnu wo làwọn ọmọ ṣì ń bọ̀ wá ṣe bópẹ́bóyá ? 
 Tún wo àpèjúwe tafàtafà yẹn lẹ́ẹ̀kan sí i . 
 Ọwọ́ tafàtafà yẹn lè tọ́ o , àmọ́ bóyá ni ọfà yẹn á ba ohun tó ta á sí tí ọfà yẹn bá tẹ̀ tàbí tó bá wọ́ . 
 A mọ̀ pé àwọn òbí á sa gbogbo ipa wọn láti tún èrò tí ò dáa tó wà lọ́kàn ọmọ ṣe , gẹ́gẹ́ bí tafàtafà kan á ṣe sapá láti na ọfà tó tẹ̀ . 
 Àmọ́ bópẹ́bóyá , àwọn ọmọ ló ṣì ń bọ̀ wá pinnu fúnra wọn bóyá wọ́n á gbà kí ayé yìí tẹ àwọn síbi táyé tẹ̀ sí tàbí wọ́n á jẹ́ kí Jèhófà mú ‘ ipa ọ̀nà àwọn tọ́ . ’ — Òwe 3 : 5 , 6 ; Róòmù 12 : 2 . 
 Ipa wo ni ìpinnu tọ́mọ kan bá ṣe lè ní lórí àwọn míì ? 
 Bó tilẹ̀ jẹ́ pé iṣẹ́ pàtàkì tó wà lọ́rùn àwọn òbí ni pé kí wọ́n tọ́ àwọn ọmọ wọn nínú “ ìbáwí àti ìlànà èrò orí Jèhófà , ” ọmọ kọ̀ọ̀kan fúnra rẹ̀ ló máa pinnu ohun tó máa yà tó bá dàgbà . 
 Torí náà , ẹ̀yin ọmọ , ó yẹ kẹ́ ẹ bi ara yín pé , ‘ Ṣé màá gba ẹ̀kọ́ táwọn òbí mi ń kọ́ mi tìfẹ́tìfẹ́ ? ’ 
 Tó o bá gbẹ̀kọ́ yẹn , ọ̀nà táyé ẹ máa gbà dáa jù lọ lo fẹsẹ̀ lé yẹn . 
 Wàá múnú àwọn òbí rẹ dùn gan - an . 
 Èyí tó wá ṣe pàtàkì jù lọ ni pé , wàá mú ọkàn Jèhófà yọ̀ . — Òwe 27 : 11 . 
 [ Àlàyé ìsàlẹ̀ ìwé ] 
 Àwa Ẹlẹ́rìí Jèhófà la ṣe é . 
 Ǹjẹ́ O Rántí ? 
 • Báwo làwọn òbí ṣe lè fi àpẹẹrẹ tó dáa lélẹ̀ nínú ọ̀rọ̀ àdúrà àti ìkẹ́kọ̀ọ́ Bíbélì ? 
 • Báwo làwọn òbí ṣe lè jẹ́ kí àlàáfíà jọba nínú ilé ? 
 • Ìpinnu wo làwọn ọmọ ní láti ṣe , báwo ni ìpinnu yẹn á sì ṣe kan àwọn ẹlòmíì ? 
 [ Àwòrán tó wà ní ojú ìwé 28 ] 
 Ṣé ẹ máa ń fi àpẹẹrẹ tó dáa lélẹ̀ fáwọn ọmọ yín lórí ọ̀rọ̀ ìdákẹ́kọ̀ọ́ Bíbélì ? 
 [ Àwòrán tó wà ní ojú ìwé 29 ] 
 Inú ilé tó bá tòrò layọ̀ ibẹ̀ máa ń pọ̀ 
 ‘ Baba Yín Jẹ́ Aláàánú ’ 
 “ Ẹ máa bá a lọ ní dídi aláàánú , gan - an gẹ́gẹ́ bí Baba yín ti jẹ́ aláàánú . ” — LÚÙKÙ 6 : 36 . 
 1 , 2 . 
 Báwo ni ọ̀rọ̀ tí Jésù sọ fáwọn akọ̀wé àti Farisí àtàwọn ọmọlẹ́yìn rẹ̀ ṣe fi hàn pé ó dára láti jẹ́ aláàánú ? 
 NǸKAN bí ẹgbẹ̀ta [ 600 ] òfin àti ìlànà ló wà nínú Òfin tí Ọlọ́run tipasẹ̀ Mósè fún àwọn ọmọ Ísírẹ́lì . 
 Bó tilẹ̀ jẹ́ pé àwọn ọmọ Ísírẹ́lì gbọ́dọ̀ pa Òfin Mósè yẹn mọ́ , ó ṣe pàtàkì gan - an pé kí wọ́n jẹ́ olójú àánú . 
 Ìwọ wo ohun tí Jésù sọ fáwọn Farisí tí kò lójú àánú . 
 Ẹ̀ẹ̀mejì ni Jésù bá wọn wí gan - an , tó fi yé wọn pé ohun tí Ọlọ́run sọ ni pé : “ Àánú ni èmi fẹ́ , kì í sì í ṣe ẹbọ . ” 
 Nígbà tí iṣẹ́ òjíṣẹ́ Jésù lórí ilẹ̀ ayé ń parí lọ , ó sọ pé : “ Ègbé ni fún yín , ẹ̀yin akọ̀wé òfin àti ẹ̀yin Farisí , alágàbàgebè ! 
 nítorí pé ẹ ń fúnni ní ìdá mẹ́wàá efinrin àti ewéko dílì àti ewéko kúmínì , ṣùgbọ́n ẹ ṣàìka àwọn ọ̀ràn wíwúwo jù lọ nínú Òfin sí , èyíinì ni , ìdájọ́ òdodo àti àánú àti ìṣòtítọ́ . ” — Mátíù 23 : 23 . 
 Láìsí àní - àní , Jésù ka àánú sí ànímọ́ tó ṣe pàtàkì gan - an . 
 Ó sọ fáwọn ọmọ ẹ̀yìn rẹ̀ pé : “ Ẹ máa bá a lọ ní dídi aláàánú , gan - an gẹ́gẹ́ bí Baba yín ti jẹ́ aláàánú . ” 
 Ká tó lè “ di aláfarawé Ọlọ́run , ” ká jẹ́ aláàánú bíi tiẹ̀ , a ní láti mọ ohun tí àánú jẹ́ gan - an . 
 Yàtọ̀ síyẹn , tá a bá mọ àǹfààní ńlá tó wà nínú jíjẹ́ aláàánú , àá túbọ̀ máa ṣàánú . 
 Ẹ Máa Ṣàánú Àwọn Tó Wà Nínú Ìṣòro 
 Kí nìdí tó fi jẹ́ pé Jèhófà ló lè jẹ́ ká mọ ohun tí àánú jẹ́ gan - an ? 
 Onísáàmù kọ ọ́ lórin pé : “ Jèhófà jẹ́ olóore ọ̀fẹ́ àti aláàánú , ó ń lọ́ra láti bínú , ó sì pọ̀ ní inú - rere - onífẹ̀ẹ́ . 
 Jèhófà ń ṣe rere fún gbogbo gbòò , àánú rẹ̀ sì ń bẹ lórí gbogbo iṣẹ́ rẹ̀ . ” 
 Jèhófà ni “ Baba àánú oníjẹ̀lẹ́ńkẹ́ àti Ọlọ́run ìtùnú gbogbo . ” 
 Téèyàn bá ń fìyọ́nú báni lò , ìyẹn fi hàn pé ó jẹ́ olójú àánú . 
 Ọ̀kan pàtàkì sì ni àánú jẹ́ lára ànímọ́ Ọlọ́run . 
 Àpẹẹrẹ rẹ̀ àti ìtọ́ni tó fún wa lè jẹ́ ká mọ ohun tí àánú jẹ́ gan - an . 
 Ẹ̀kọ́ wo ni Aísáyà 49 : 15 kọ́ wa nípa àánú ? 
 Nínú Aísáyà 49 : 15 , Jèhófà sọ pé : “ Aya ha lè gbàgbé ọmọ ẹnu ọmú rẹ̀ tí kì yóò fi ṣe ojú àánú sí ọmọ ikùn rẹ̀ ? ” 
 Irú ọ̀rọ̀ Hébérù tí wọ́n lò nínú ẹsẹ Bíbélì yìí , tá a tú sí “ ojú àánú ” náà ni wọ́n pè ní àánú nínú Sáàmù 145 : 8 , 9 , tó wà ní ìpínrọ̀ kẹta . 
 Ìwé Aísáyà yìí fi ohun tó máa ń mú kí Jèhófà fàánú hàn wé ohun tó máa ń mú kí abiyamọ ṣàánú ọmọ rẹ̀ . 
 Tí ebi bá ń pa ọmọ tàbí ó ń fẹ́ nǹkan kan , ìyọ́nú tàbí ẹ̀mí ìbánikẹ́dùn máa ń mú kí ìyá rẹ̀ wá nǹkan ṣe sí i . 
 Bẹ́ẹ̀ náà ni ìyọ́nú ṣe máa ń mú kí Jèhófà ṣàánú àwọn èèyàn . 
 Báwo ni Jèhófà ṣe bá àwọn ọmọ Ísírẹ́lì lò lọ́nà tó fi hàn pé ó “ jẹ́ ọlọ́rọ̀ nínú àánú ” ? 
 Ọ̀tọ̀ ni pé ká káàánú ẹni , ọ̀tọ̀ sì ni pé ká jẹ́ kí àánú yẹn mú wa ṣe nǹkan kan láti fi ran ẹni náà lọ́wọ́ . 
 Wo ohun tí Jèhófà ṣe nígbà táwọn olùjọsìn rẹ̀ wà lóko ẹrú ní Íjíbítì ní nǹkan bí ẹgbẹ̀rún mẹ́ta ààbọ̀ [ 3,500 ] ọdún sẹ́yìn . 
 Ó sọ fún Mósè pé : “ Láìsí tàbí - ṣùgbọ́n , mo ti rí ṣíṣẹ́ tí a ń ṣẹ́ àwọn ènìyàn mi tí ń bẹ ní Íjíbítì níṣẹ̀ẹ́ , mo sì ti gbọ́ igbe ẹkún wọn nítorí àwọn tí ń kó wọn ṣiṣẹ́ ; nítorí tí mo mọ ìrora tí wọ́n ń jẹ ní àmọ̀dunjú . 
 Èmi ń sọ̀ kalẹ̀ lọ láti dá wọn nídè kúrò lọ́wọ́ àwọn ará Íjíbítì , kí n sì mú wọn gòkè wá láti ilẹ̀ yẹn sí ilẹ̀ kan tí ó dára tí ó sì ní àyè gbígbòòrò , sí ilẹ̀ kan tí ń ṣàn fún wàrà àti oyin . ” 
 Ní nǹkan bí ẹ̀ẹ́dẹ́gbẹ̀ta [ 500 ] ọdún lẹ́yìn tí Jèhófà dá àwọn ọmọ Ísírẹ́lì nídè kúrò ní Íjíbítì , ó rán wọn létí pé : “ Èmi ni ó mú Ísírẹ́lì gòkè wá láti Íjíbítì , tí ó sì dá yín nídè kúrò lọ́wọ́ Íjíbítì àti kúrò lọ́wọ́ gbogbo ìjọba tí ó ń ni yín lára . ” 
 Àmọ́ , àwọn ọmọ Ísírẹ́lì bẹ̀rẹ̀ sí í tẹ ìlànà Ọlọ́run lójú , ìyẹn sì ń kó wọn sí hílàhílo lemọ́lemọ́ . 
 Síbẹ̀ àánú wọn tó ń ṣe Jèhófà mú kó gbà wọ́n láìmọye ìgbà . 
 Èyí jẹ́ ká rí bí Ọlọ́run onífẹ̀ẹ́ ṣe máa ń gbọ́ tàwọn aláìní , àwọn tó wà nínú ewu tàbí àwọn tó wà nínú ìṣòro . 
 Dájúdájú Jèhófà “ jẹ́ ọlọ́rọ̀ nínú àánú . ” — Éfésù 2 : 4 . 
 Báwo ni Jésù Kristi ṣe ṣàánú àwọn èèyàn bíi ti Baba rẹ̀ ? 
 Nígbà tí Jésù Kristi wà lórí ilẹ̀ ayé , bíi ti Baba rẹ̀ gẹ́lẹ́ ló ṣe ń ṣàánú àwọn èèyàn . 
 Wo ohun tó ṣe nígbà táwọn ọkùnrin afọ́jú méjì ń bẹ̀ ẹ́ pé , “ Olúwa , ṣàánú fún wa , Ọmọkùnrin Dáfídì . ” 
 Ohun tí wọ́n ń bẹ̀ ẹ́ pé kó ṣe ni pé kó fi iṣẹ́ ìyanu la ojú àwọn . 
 Jésù là wọ́n lójú , àmọ́ kò ṣe é ní ìṣe gbà - jẹ́ - n - sinmi . 
 Bíbélì sọ pé : “ Bí àánú ti ṣe é , Jésù fọwọ́ kan ojú wọn , lẹ́sẹ̀kẹsẹ̀ wọ́n sì ríran . ” 
 Àánú tó ń ṣe Jésù ló mú kó ṣe iṣẹ́ ìyanu láti fi la ojú afọ́jú , láti tú àwọn tí ẹ̀mí èṣù gbé dè sílẹ̀ , láti mú àwọn adẹ́tẹ̀ lára dá , àti láti mú àwọn ọmọ kan lára dá kí ọkàn àwọn òbí wọn lè balẹ̀ . — Mátíù 9 : 27 ; 15 : 22 ; 17 : 15 ; Máàkù 5 : 18 , 19 ; Lúùkù 17 : 12 , 13 . 
 Kí ni àpẹẹrẹ Jèhófà Ọlọ́run àti Ọmọ rẹ̀ kọ́ wa nípa àánú ṣíṣe ? 
 Àpẹẹrẹ Jèhófà Ọlọ́run àti ti Jésù Kristi fi hàn pé ohun méjì ló so pọ̀ mọ́ jíjẹ́ olójú àánú . 
 Àkọ́kọ́ ni pé kí àánú ẹni tó níṣòro ṣèèyàn kéèyàn sì bá a kẹ́dùn . 
 Ìkejì ni pé kéèyàn ṣe nǹkan tó máa mú ìtura bá onítọ̀hún . 
 Ká tó lè jẹ́ aláàánú , a ní láti ṣe nǹkan méjèèjì . 
 Ní ọ̀pọ̀ jù lọ ibi tí Bíbélì ti sọ̀rọ̀ nípa àánú , ohun tó sábà máa ń tọ́ka sí ni pé kí ojú àánú múni ṣoore fẹ́ni tó wà nínú ìṣòro . 
 Àmọ́ báwo ni ká ṣe lo àánú yìí tó bá kan ọ̀rọ̀ ìdájọ́ ? 
 Ǹjẹ́ ohun tí àánú yìí túmọ̀ sí ni pé ká má fìyà jẹ ẹlẹ́ṣẹ̀ rárá ? 
 Ṣíṣe Ojú Àánú sí Ẹlẹ́ṣẹ̀ 
 8 , 9 . 
 Kí ló jẹ́ kí Jèhófà ṣàánú Dáfídì lẹ́yìn tó bá Bátí - ṣébà ṣe panṣágà ? 
 Wo ohun tó ṣẹlẹ̀ nígbà tí Nátánì wòlíì fi panṣágà tí Dáfídì ọba Ísírẹ́lì ìgbàanì bá Bátí - ṣébà ṣe ko Dáfídì lójú . 
 Dáfídì kábàámọ̀ ẹ̀ṣẹ̀ rẹ̀ ó sì gbàdúrà pé : “ Fi ojú rere hàn sí mi , Ọlọ́run , gẹ́gẹ́ bí inú rere rẹ onífẹ̀ẹ́ . 
 Nu àwọn ìrélànàkọjá mi kúrò gẹ́gẹ́ bí ọ̀pọ̀ yanturu àánú rẹ . 
 Wẹ̀ mí mọ́ tónítóní kúrò nínú ìṣìnà mi , kí o sì wẹ̀ mí mọ́ àní kúrò nínú ẹ̀ṣẹ̀ mi . 
 Nítorí èmi fúnra mi mọ àwọn ìrélànàkọjá mi , ẹ̀ṣẹ̀ mi sì ń bẹ ní iwájú mi nígbà gbogbo . 
 Ìwọ , ìwọ nìkan ṣoṣo , ni mo dẹ́ṣẹ̀ sí , mo sì ti ṣe ohun tí ó burú ní ojú rẹ . ” — Sáàmù 51 : 1 - 4 . 
 Dáfídì kábàámọ̀ gidigidi . 
 Nítorí náà , Jèhófà dárí jì í , ó sì dín ìyà ẹ̀ṣẹ̀ òun àti ti Bátí - ṣébà kù . 
 Pẹ̀lú ohun tí Òfin Mósè sọ , pípa ló yẹ kí wọ́n pa Dáfídì àti Bátí - ṣébà . 
 Bó tilẹ̀ jẹ́ pé wọn ò bọ́ lọ́wọ́ gbogbo nǹkan ìbànújẹ́ tí ẹ̀ṣẹ̀ wọn fà , Ọlọ́run dá ẹ̀mí wọn sí . 
 Jíjẹ́ tí Ọlọ́run jẹ́ aláàánú máa ń mú kó dárí ẹ̀ṣẹ̀ jini , síbẹ̀ kì í jẹ́ kí ẹlẹ́ṣẹ̀ lọ láìjìyà tó tọ́ sí i . 
 Bó tilẹ̀ jẹ́ pé Jèhófà máa ń lo ojú àánú tó bá ń ṣèdájọ́ , kí nìdí tá ò fi gbọ́dọ̀ rò pé Ọlọ́run á kàn máa fàánú hàn sí wa ṣáá láìka ohun yòówù ká ṣe sí ? 
 Níwọ̀n bí “ ẹ̀ṣẹ̀ ti tipasẹ̀ ènìyàn kan [ ìyẹn Ádámù ] wọ ayé , ” tó sì jẹ́ pé “ owó ọ̀yà tí ẹ̀ṣẹ̀ máa ń san ni ikú , ” gbogbo èèyàn pátá ni ikú tọ́ sí . 
 A mà dúpẹ́ o pé Jèhófà ń ṣàánú wa tó bá ń ṣèdájọ́ wa ! 
 Ṣùgbọ́n ká ṣọ́ra ṣá o , ká má lọ rò pé Ọlọ́run á kàn máa fàánú hàn sí wa ṣáá láìka ohun yòówù ká ṣe sí . 
 Ohun tí Diutarónómì 32 : 4 sọ ni pé : “ Gbogbo ọ̀nà [ Jèhófà ] jẹ́ ìdájọ́ òdodo . ” 
 Ọlọ́run kì í tẹ ìlànà ìdájọ́ òdodo rẹ̀ pípé lójú tó bá ń lo ojú àánú . 
 Báwo ni Jèhófà ṣe rí i pé òun ṣe ohun tó bá ìdájọ́ òdodo mu lórí ẹ̀ṣẹ̀ Dáfídì pẹ̀lú Bátí - ṣébà ? 
 Kí ìjìyà míì tó lè rọ́pò ìdájọ́ ikú tó wà lórí Dáfídì àti Bátí - ṣébà , àfi kí wọ́n rí ìdáríjì ẹ̀ṣẹ̀ gbà . 
 Àmọ́ Jèhófà ò gbé ojúṣe yẹn lé àwọn onídàájọ́ Ísírẹ́lì lọ́wọ́ . 
 Ká ní Jèhófà jẹ́ kí wọ́n dá ẹjọ́ yẹn ni , ó di dandan kí wọ́n dájọ́ ikú fún wọn . 
 Ohun tí Òfin Mósè ní kí wọ́n ṣe fẹ́ni tó bá dá irú ẹ̀ṣẹ̀ yẹn nìyẹn . 
 Ṣùgbọ́n nítorí májẹ̀mú tí Jèhófà ti bá Dáfídì dá , ó fẹ́ wò ó bóyá ìdí kankan tiẹ̀ lè wà tí Dáfídì á fi rí ìdáríjì ẹ̀ṣẹ̀ gbà . 
 Ìdí nìyẹn tí Jèhófà Ọlọ́run , “ Onídàájọ́ gbogbo ilẹ̀ ayé ” tó jẹ́ “ olùṣàyẹ̀wò ọkàn - àyà ” fi fúnra rẹ̀ dá ẹjọ́ yẹn . 
 Ọlọ́run arínúróde lè wo ohun tó wà lọ́kàn Dáfídì látòkèdélẹ̀ , kó rí bí ìrònúpìwàdà rẹ̀ ṣe jinlẹ̀ tó , kó sì dárí jì í . 
 12 Báwo ni èèyàn ẹlẹ́ṣẹ̀ ṣe lè jàǹfààní àánú Ọlọ́run ? 
 Bí Jèhófà ṣe ṣàánú wa , tó mú kí á lè bọ́ lọ́wọ́ ikú tí ẹ̀ṣẹ̀ tá a jogún mú wá sórí wa bá ìdájọ́ òdodo rẹ̀ mu . 
 Kí Jèhófà lè dárí ẹ̀ṣẹ̀ jì wá láìjẹ́ pé ó tẹ ìlànà ìdájọ́ òdodo rẹ̀ lójú , ó fi Jésù Kristi Ọmọ rẹ̀ ṣe ẹbọ ìràpadà fún wa , èyí tí í ṣe ọ̀nà tó ga jù lọ tẹ́nikẹ́ni tíì gbà ṣàánú rí . 
 Ká tó lè jàǹfààní àánú Ọlọ́run yìí , èyí tó lè kó wa yọ lọ́wọ́ ìyà ẹ̀ṣẹ̀ àjogúnbá , a gbọ́dọ̀ “ lo ìgbàgbọ́ nínú Ọmọ ” Ọlọ́run . — Jòhánù 3 : 16 , 36 . 
 Ọlọ́run Àánú àti Ìdájọ́ Òdodo 
 13 , 14 . 
 Ǹjẹ́ àánú Ọlọ́run máa ń pẹ̀rọ̀ sí ìdájọ́ òdodo rẹ̀ ? 
 Ṣàlàyé . 
 A ti rí i pé tí Jèhófà bá ń ṣàánú ẹni , kì í tẹ ìlànà ìdájọ́ òdodo rẹ̀ lójú . 
 Àmọ́ ṣé àánú rẹ̀ máa ń yí ìdájọ́ òdodo rẹ̀ padà lọ́nà kan ṣáá ? 
 Ṣé àánú rẹ̀ máa ń rọ ìdájọ́ òdodo rẹ̀ lójú bí ẹni pé ìdájọ́ rẹ̀ ti le koko jù ? 
 Rárá o . 
 Jèhófà gbẹnu wòlíì Hóséà sọ fáwọn ọmọ Ísírẹ́lì pé : “ Èmi yóò . . . fẹ́ ọ fún ara mi fún àkókò tí ó lọ kánrin , èmi yóò sì fẹ́ ọ fún ara mi ní òdodo àti ní ìdájọ́ òdodo àti ní inú - rere - onífẹ̀ẹ́ àti ní àánú . ” 
 Ọ̀rọ̀ yìí fi hàn pé Jèhófà máa ń lo àánú rẹ̀ lọ́nà tó bá àwọn ànímọ́ rẹ̀ yòókù mu rẹ́gí , títí kan ìdájọ́ òdodo rẹ̀ . 
 “ Ọlọ́run aláàánú àti olóore ọ̀fẹ́ ” ni Jèhófà . 
 “ Ó ń dárí ìṣìnà àti ìrélànàkọjá àti ẹ̀ṣẹ̀ jì , ṣùgbọ́n lọ́nàkọnà , kì í dáni sí láìjẹni - níyà . ” 
 Jèhófà jẹ́ Ọlọ́run àánú àti ìdájọ́ òdodo . 
 Bíbélì sọ nípa rẹ̀ pé : “ Àpáta náà , pípé ni ìgbòkègbodò rẹ̀ , nítorí gbogbo ọ̀nà rẹ̀ jẹ́ ìdájọ́ òdodo . ” 
 Bí àánú Ọlọ́run ṣe jẹ́ pípé náà ni ìdájọ́ òdodo rẹ̀ ṣe pé . 
 Ọ̀kan kò ta yọ ìkejì , bẹ́ẹ̀ ni kò sídìí tí ọ̀kan fi máa pẹ̀rọ̀ sí èkejì . 
 Kàkà bẹ́ẹ̀ , ṣe ni ànímọ́ méjèèjì jọ ń ṣiṣẹ́ pọ̀ lọ́nà tó bára mu rẹ́gí . 
 15 , 16 . ( a ) Kí ló fi hàn pé ìdájọ́ Ọlọ́run ò le koko ? 
 ( b ) Kí ló dá àwọn olùjọsìn Jèhófà lójú pé yóò ṣẹlẹ̀ nígbà tí ìdájọ́ Jèhófà bá dé sórí ètò àwọn nǹkan búburú yìí ? 
 Ìdájọ́ òdodo Jèhófà kì í le koko o . 
 Ńṣe ni ìdájọ́ òdodo sábà máa ń gba pé ká tẹ̀ lé ohun tí òfin ti là sílẹ̀ , tí wọ́n bá sì ti dá ẹnì kan lẹ́jọ́ , ohun tó sábà máa ń gbà ni pé kí wọ́n fi jófin . 
 Ṣùgbọ́n ní ti ìdájọ́ òdodo Ọlọ́run , ó lè yọrí sí ìgbàlà fáwọn tí ìgbàlà tọ́ sí . 
 Bí àpẹẹrẹ , nígbà tí ìparun dé bá àwọn ẹni ibi tó wà ní ìlú Sódómù àti Gòmórà , Lọ́ọ̀tì àtàwọn ọmọbìnrin rẹ̀ rí ìgbàlà . — Jẹ́nẹ́sísì 19 : 12 - 26 . 
 Ó dá àwa náà lójú pé nígbà tí ìdájọ́ Jèhófà bá máa dé sórí ètò àwọn nǹkan búburú yìí , Jèhófà yóò dáàbò bo àwọn “ ogunlọ́gọ̀ ńlá ” olùjọsìn tòótọ́ , tí wọ́n “ ti fọ aṣọ wọn , [ tí ] wọ́n sì ti sọ wọ́n di funfun nínú ẹ̀jẹ̀ Ọ̀dọ́ Àgùntàn náà . ” 
 Wọn yóò tipa bẹ́ẹ̀ “ jáde wá láti inú ìpọ́njú ńlá náà . ” — Ìṣípayá 7 : 9 - 14 . 
 Kí Nìdí Tó Fi Yẹ Ká Jẹ́ Aláàánú ? 
 Kí ni ìdí pàtàkì tó fi yẹ ká jẹ́ aláàánú ? 
 Ẹ̀kọ́ ńlá ni àpẹẹrẹ Jèhófà àti Jésù Kristi kọ́ wa nípa béèyàn ṣe lè fi hàn pé òun jẹ́ olójú àánú lóòótọ́ . 
 Òwe 19 : 17 sọ ìdí pàtàkì tó fi yẹ ká jẹ́ aláàánú , ó ní : “ Ẹni tí ń fi ojú rere hàn sí ẹni rírẹlẹ̀ , Jèhófà ni ó ń wín , Òun yóò sì san ìlòsíni rẹ̀ padà fún un . ” 
 Inú Jèhófà máa ń dùn gan - an tí àpẹẹrẹ òun àti Ọmọ rẹ̀ bá mú kí àwa náà máa ṣàánú ọmọnìkejì wa . 
 Ìyẹn sì lè mú káwọn tá a ṣàánú dẹni tó ń ṣàánú àwa náà , torí pé ńṣe ni ẹ̀mí àánú máa ń ranni . — Lúùkù 6 : 38 . 
 Kí nìdí tó fi yẹ ká gbìyànjú láti jẹ́ olójú àánú ? 
 Àmọ́ kẹ́nì kan tó lè jẹ́ aláàánú , ó gbọ́dọ̀ ní àwọn ànímọ́ rere míì . 
 Yóò jẹ́ olóore ọ̀fẹ́ àti onínúure , yóò sì ní ìfẹ́ . 
 Ẹ̀mí ìyọ́nú àti ìfọ̀rọ̀rora - ẹni - wò ló ń múni ṣàánú ọmọnìkejì ẹni . 
 Lóòótọ́ , ọ̀nà tí Ọlọ́run gbà ń ṣàánú kì í tẹ ìlànà ìdájọ́ òdodo rẹ̀ lójú , síbẹ̀ ó máa ń lọ́ra láti bínú , ó sì ń mú sùúrù kí ẹlẹ́ṣẹ̀ lè ronú pìwà dà . 
 Èyí fi hàn pé èèyàn ní láti ní sùúrù àti ìpamọ́ra kó tó lè jẹ́ aláàánú . 
 Níwọ̀n bó sì ti jẹ́ pé ọ̀pọ̀ ànímọ́ rere , títí kan àwọn tó para pọ̀ di èso ti ẹ̀mí , ló máa ń mú kéèyàn ṣàánú , ẹni tó bá ń ṣàánú á dẹni tó ní àwọn ànímọ́ rere wọ̀nyí . 
 Ẹ ò rí i pé ó ṣe pàtàkì gan - an pé kéèyàn gbìyànjú láti jẹ́ olójú àánú ! 
 “ Aláyọ̀ Ni Àwọn Aláàánú ” 
 19 , 20 . 
 Ọ̀nà wo ni àánú gbà ń yọ ayọ̀ ìṣẹ́gun lórí ìdájọ́ ? 
 Jákọ́bù ọmọ ẹ̀yìn Jésù sọ ìdí tó fi yẹ ká jẹ́ aláàánú . 
 Ó ní : “ Àánú a máa yọ ayọ̀ ìṣẹ́gun lórí ìdájọ́ . ” 
 Àánú tí olùjọsìn Jèhófà máa ń ṣe fún ọmọnìkejì rẹ̀ ni Jákọ́bù ń sọ níbí o . 
 Àánú yìí máa ń yọ ayọ̀ ìṣẹ́gun lórí ìdájọ́ ní ti pé tó bá dìgbà téèyàn bá máa “ ṣe ìjíhìn ara rẹ̀ fún Ọlọ́run , ” Jèhófà yóò wo àánú tónítọ̀hún ti ń ṣe mọ́ ọn lára , yóò sì dárí jì í lọ́lá ẹbọ ìràpadà Jésù Ọmọ rẹ̀ . 
 Ó dájú pé ara ìdí tí Ọlọ́run fi ṣàánú Dáfídì nígbà tó dẹ́ṣẹ̀ pẹ̀lú Bátí - ṣébà ni jíjẹ́ tóun alára jẹ́ aláàánú èèyàn . 
 Àmọ́ ní tàwọn aláìláàánú , Bíbélì ní : “ Ẹni tí kò bá sọ àánú ṣíṣe dàṣà yóò gba ìdájọ́ rẹ̀ láìsí àánú . ” 
 Abájọ tí Bíbélì fi ka àwọn “ aláìláàánú ” mọ́ àwọn tí Ọlọ́run kà sí ẹni tó “ yẹ fún ikú ! ” — Róòmù 1 : 31 , 32 . 
 Nínú Ìwàásù Lórí Òkè tí Jésù ṣe , ó ní : “ Aláyọ̀ ni àwọn aláàánú , níwọ̀n bí a ó ti fi àánú hàn sí wọn . ” 
 Èyí fi hàn kedere pé béèyàn bá ń fẹ́ kí Ọlọ́run ṣàánú òun , ńṣe ni kóun náà rí i dájú pé òun jẹ́ olójú àánú ! 
 Àpilẹ̀kọ tó tẹ̀ lé èyí yóò sọ̀rọ̀ nípa bá a ṣe lè jẹ́ ẹni tó ń ṣàánú ọmọnìkejì wa . 
 Ẹ̀kọ́ Wo Lo Kọ́ ? 
 • Kí ni àánú ? 
 • Àwọn ọ̀nà wo lèèyàn lè gbà máa ṣàánú ẹni ? 
 • Ọ̀nà wo ni Jèhófà gbà jẹ́ Ọlọ́run àánú àti ìdájọ́ òdodo ? 
 • Kí nìdí tó fi yẹ ká jẹ́ olójú àánú ? 
 [ Àwòrán tó wà ní ojú ìwé 21 ] 
 Ńṣe ni Jèhófà máa ń yọ́nú sáwọn tó wà nínú ìṣòro bí abiyamọ ṣe ń yọ́nú sí ọmọ rẹ̀ 
 [ Àwòrán tó wà ní ojú ìwé 23 ] 
 Ẹ̀kọ́ wo làwọn iṣẹ́ ìyanu Jésù kọ́ wa nípa àánú ṣíṣe ? 
 [ Àwòrán tó wà ní ojú ìwé 24 ] 
 Ǹjẹ́ Jèhófà tẹ ìlànà ìdájọ́ òdodo rẹ̀ lójú bó ṣe ṣàánú Dáfídì ? 
 [ Àwòrán tó wà ní ojú ìwé 25 ] 
 Ọ̀nà tí Ọlọ́run gbà ń ṣàánú àwa èèyàn ẹlẹ́ṣẹ̀ bá ìdájọ́ òdodo rẹ̀ mu rẹ́gí 
 Báwo La Ṣe Lè Máa Ṣàánú Ọmọnìkejì Wa ? 
 “ Ẹ jẹ́ kí a máa ṣe ohun rere sí gbogbo ènìyàn , ṣùgbọ́n ní pàtàkì sí àwọn tí ó bá wa tan nínú ìgbàgbọ́ . ” — GÁLÁTÍÀ 6 : 10 . 
 1 , 2 . 
 Kí ni àkàwé aláàánú ará Samáríà kọ́ wa nípa àánú ṣíṣe ? 
 NÍGBÀ tí ọkùnrin kan tó mọ Òfin Mósè gan - an ń bá Jésù sọ̀rọ̀ , ó bi Jésù pé : “ Ní ti gidi ta ni aládùúgbò mi ? ” 
 Jésù wá fi àkàwé kan dá a lóhùn , ó ní : “ Ọkùnrin kan ń sọ̀ kalẹ̀ láti Jerúsálẹ́mù lọ sí Jẹ́ríkò , ó sì bọ́ sí àárín àwọn ọlọ́ṣà , àwọn tí wọ́n bọ́ ọ láṣọ , tí wọ́n sì lù ú , wọ́n sì lọ , ní fífi í sílẹ̀ láìkú tán . 
 Wàyí o , ní ìṣekòńgẹ́ , àlùfáà kan ń sọ̀ kalẹ̀ lọ ní ojú ọ̀nà yẹn , ṣùgbọ́n , nígbà tí ó rí i , ó gba ẹ̀gbẹ́ òdì - kejì kọjá lọ . 
 Bákan náà , ọmọ Léfì kan pẹ̀lú , nígbà tí ó sọ̀ kalẹ̀ dé ibẹ̀ , tí ó sì rí i , ó gba ẹ̀gbẹ́ òdì - kejì kọjá lọ . 
 Ṣùgbọ́n ará Samáríà kan tí ó ń rin ìrìn àjò gba ojú ọ̀nà náà ṣàdédé bá a pàdé , bí ó sì ti rí i , àánú ṣe é . 
 Nítorí náà , ó sún mọ́ ọn , ó sì di àwọn ọgbẹ́ rẹ̀ , ó da òróró àti wáìnì sórí wọn . 
 Lẹ́yìn náà , ó gbé e gun orí ẹranko tirẹ̀ , ó sì gbé e wá sí ilé èrò kan , ó sì tọ́jú rẹ̀ . 
 Ó sì mú owó dínárì méjì jáde ní ọjọ́ kejì , ó fi fún olùtọ́jú ilé èrò náà , ó sì wí pé , ‘ Tọ́jú rẹ̀ , ohun yòówù tí ìwọ bá sì ná ní àfikún sí èyí , èmi yóò san án padà fún ọ nígbà tí mo bá padà wá síhìn - ín . ’ ” 
 Jésù wá bi amòfin náà pé : “ Ta ni nínú àwọn mẹ́ta wọ̀nyí ni ó ṣe ara rẹ̀ ní aládùúgbò fún ọkùnrin tí ó bọ́ sí àárín àwọn ọlọ́ṣà ? ” 
 Amòfin náà sì sọ pé “ ẹni tí ó hùwà sí i tàánú - tàánú ” ni . — Lúùkù 10 : 25 , 29 - 37a . 
 Bí ará Samáríà yìí ṣe tọ́jú ẹni táwọn ọlọ́ṣà ṣe lọ́ṣẹ́ jẹ́ ká rí ohun tí ojúlówó àánú jẹ́ kedere . 
 Àánú tó ṣe ará Samáríà yìí mú kó ṣe nǹkan tó mú ìtura bá ẹni tí wọ́n ṣe lọ́ṣẹ́ náà . 
 Àjèjì pátápátá sì lọ́kùnrin náà jẹ́ sí ará Samáríà yẹn o . 
 Èyí fi hàn pé kò yẹ ká tìtorí pé orílẹ̀ - èdè , ẹ̀sìn , tàbí ẹ̀yà ẹnì kan yàtọ̀ sí tiwa , ká má ṣàánú fún un . 
 Nígbà tí Jésù parí àkàwé aláàánú ará Samáríà , ó sọ fún amòfin náà pé : “ Máa bá ọ̀nà rẹ lọ , kí ìwọ alára sì máa ṣe bákan náà . ” 
 Ó yẹ káwa náà ṣe bí ọ̀rọ̀ ìṣítí náà ṣe wí o , ká gbìyànjú láti jẹ́ ẹni tó ń ṣàánú ẹni . 
 Ṣùgbọ́n báwo la ó ṣe máa ṣe é ? 
 Àwọn ọ̀nà wo la lè gbà máa ṣàánú ọmọnìkejì wa ? 
 “ Bí Arákùnrin Kan . . . 
 Bá Wà Ní Ipò Ìhòòhò ” 
 3 , 4 . 
 Kí nìdí tó fi yẹ ká máa ṣàánú fún àwọn tá a jọ jẹ́ ará ní pàtàkì ? 
 Àpọ́sítélì Pọ́ọ̀lù ní : “ Níwọ̀n ìgbà tí a bá ní àkókò tí ó wọ̀ fún un , ẹ jẹ́ kí a máa ṣe ohun rere sí gbogbo ènìyàn , ṣùgbọ́n ní pàtàkì sí àwọn tí ó bá wa tan nínú ìgbàgbọ́ . ” 
 Nítorí náà , ẹ jẹ́ ká wo bá a ṣe lè jẹ́ ẹni tó máa ń ṣojú àánú gan - an sáwọn tó bá wa tan nínú ìgbàgbọ́ . 
 Nígbà tí Jákọ́bù ọmọ ẹ̀yìn Jésù ń rọ àwọn Kristẹni tòótọ́ pé kí wọ́n máa ṣàánú fún ara wọn , ó ní : “ Ẹni tí kò bá sọ àánú ṣíṣe dàṣà yóò gba ìdájọ́ rẹ̀ láìsí àánú . ” 
 Ohun tí Jákọ́bù ń sọ̀rọ̀ lé lórí bọ̀ tó fi sọ ọ̀rọ̀ tí Ọlọ́run mí sí yìí àtohun tó sọ lẹ́yìn náà jẹ́ ká mọ àwọn ọ̀nà kan tá a lè gbà máa ṣàánú ọmọnìkejì wa . 
 Bí àpẹẹrẹ , Jákọ́bù 1 : 27 sọ pé : “ Ọ̀nà ìjọsìn tí ó mọ́ , tí ó sì jẹ́ aláìlẹ́gbin ní ojú ìwòye Ọlọ́run àti Baba wa ni èyí : láti máa bójú tó àwọn ọmọ òrukàn àti àwọn opó nínú ìpọ́njú wọn , àti láti pa ara ẹni mọ́ láìní èérí kúrò nínú ayé . ” 
 Jákọ́bù 2 : 15 , 16 sì ní : “ Bí arákùnrin kan tàbí arábìnrin kan bá wà ní ipò ìhòòhò , tí ó sì ṣaláìní oúnjẹ tí ó tó fún òòjọ́ , síbẹ̀ tí ẹnì kan nínú yín sọ fún wọn pé : ‘ Ẹ máa lọ ní àlàáfíà , kí ara yín yá gágá , kí ẹ sì jẹun yó dáadáa , ’ ṣùgbọ́n tí ẹ kò fún wọn ní àwọn ohun kò - ṣeé - má - nìí fún ara wọn , àǹfààní wo ni ó jẹ́ ? ” 
 5 , 6 . 
 Báwo la ṣe lè jẹ́ni tó máa ń ṣojú àánú gan - an sáwọn ará nínú ìjọ ? 
 Lára àwọn ohun pàtàkì tá a fi máa ń mọ àwọn onísìn tòótọ́ ni pé wọ́n máa ń tọ́jú ara wọn , wọ́n sì máa ń ṣèrànwọ́ fáwọn tó bá níṣòro . 
 Níwọ̀n bó ti jẹ́ pé ẹ̀sìn tòótọ́ là ń ṣe , kò yẹ ká kàn máa fọ̀rọ̀ ẹnu nìkan ṣaájò ara wa . 
 Kàkà bẹ́ẹ̀ , ńṣe ló yẹ kí ojú àánú mú ká máa ṣe nǹkan kan láti fi ṣèrànwọ́ fáwọn tó bá wà nínú ìṣòro . 
 Ara àwọn ọ̀nà tá a lè gbà máa ṣojú àánú sáwọn ará wa ni pé ká gbọ́ oúnjẹ fún àwọn tó bá ń ṣàìsàn , ká bá àwọn àgbàlagbà ṣe iṣẹ́ ilé , ká gbé àwọn ará wá sípàdé tó bá gbà bẹ́ẹ̀ , ká má sì háwọ́ sáwọn tó bá yẹ ká ràn lọ́wọ́ . — Diutarónómì 15 : 7 - 10 . 
 Ohun kan tó tiẹ̀ tún wá ṣe pàtàkì ju ṣíṣèrànwọ́ nípa tara lọ ni pé ká máa ṣèrànwọ́ nípa tẹ̀mí fáwọn ará wa tó túbọ̀ ń pọ̀ sí i . 
 Bíbélì rọ̀ wá pé ká máa “ sọ̀rọ̀ ìtùnú fún àwọn ọkàn tí ó soríkọ́ ” ká sì “ máa ṣètìlẹyìn fún àwọn aláìlera . ” 
 Ó gba àwọn “ àgbàlagbà obìnrin ” níyànjú pé “ kí wọ́n jẹ́ olùkọ́ni ní ohun rere . ” 
 Ó sì sọ nípa àwọn alábòójútó ìjọ pé : “ Olúkúlùkù [ wọn ] yóò sì wá dà bí ibi ìfarapamọ́sí kúrò lọ́wọ́ ẹ̀fúùfù àti ibi ìlùmọ́ kúrò lọ́wọ́ ìjì òjò . ” — Aísáyà 32 : 2 . 
 Ẹ̀kọ́ wo la rí kọ́ lára àwọn ọmọ ẹ̀yìn tó wà nílùú Áńtíókù ti Síríà nípa bá a ṣe lè máa ṣàánú ? 
 Àwọn Kristẹni ọ̀rúndún kìíní ṣe ju pé kí wọ́n bójú tó àwọn opó , àwọn ọmọ òrukàn àtàwọn tí wọ́n nílò ìrànlọ́wọ́ àti ìṣírí nínú ìjọ wọn lọ . 
 Nígbà míì , wọ́n máa ń kó àwọn ohun ìrànwọ́ jọ láti fi ṣọwọ́ sáwọn ará tó wà láwọn ibòmíì . 
 Bí àpẹẹrẹ , nígbà tí wòlíì Ágábù sọ tẹ́lẹ̀ pé “ ìyàn ńlá máa tó mú gbogbo ilẹ̀ ayé tí a ń gbé pátá , ” ńṣe làwọn ọmọ ẹ̀yìn tó wà ní Áńtíókù ti Síríà “ pinnu , ẹnì kọ̀ọ̀kan wọn gẹ́gẹ́ bí agbára olúkúlùkù ti lè gbé e , láti fi ìpèsè a - dín - ìṣòro - kù ránṣẹ́ sí àwọn ará tí ń gbé ní Jùdíà . ” 
 Wọ́n sì fi rán “ Bánábà àti Sọ́ọ̀lù ” sáwọn alàgbà tó wà níbẹ̀ . 
 Lóde òní ńkọ́ ? 
 “ Ẹrú olóòótọ́ àti olóye ” pẹ̀lú ti gbé àwọn ìgbìmọ̀ tó ń bójú tó ètò pípèsè ìrànwọ́ fáwọn ará kalẹ̀ . 
 Àwọn ìgbìmọ̀ yìí máa ń bójú tó àwọn ará tí ìjábá bí ìjì líle , ìmìtìtì ilẹ̀ tàbí alagbalúgbú omíyalé tí wọ́n ń pè ní sùnámì bá ṣàkóbá fún . 
 Ọ̀nà kan tá a lè gbà fi hàn pé à ń ṣàánú àwọn ará ni pé ká kọ́wọ́ ti ètò ìrànwọ́ náà lẹ́yìn , ká sì náwó nára sí i . 
 Ẹ Má Ṣe Ṣojúsàájú 
 Ìpalára wo ni ojúsàájú máa ń ṣe fún ojú àánú ṣíṣe ? 
 Nígbà tí Jákọ́bù ń kìlọ̀ nípa ìwà kan tó lè má jẹ́ ká jẹ́ olójú àánú àti ẹni tó ń lo ìfẹ́ tí í ṣe “ ọba òfin , ” ó ní : “ Bí ẹ bá ń bá a lọ ní fífi ìṣègbè hàn , ẹ ń ṣiṣẹ́ ẹ̀ṣẹ̀ , nítorí tí òfin fi ìbáwí tọ́ yín sọ́nà gẹ́gẹ́ bí olùrélànàkọjá . ” 
 Tó bá jẹ́ tìtorí pé èèyàn rí jájẹ tàbí pé èèyàn gbajúmọ̀ la ṣe ń ṣoore fún wọn , ìyẹn lè sọ wá dẹni tí kì í kọbi ara sí “ igbe ìráhùn ẹni rírẹlẹ̀ . ” 
 Ńṣe ni ojúsàájú máa ń sọ èèyàn dẹni tí kò lójú àánú . 
 Bá a bá fẹ́ jẹ́ aláàánú èèyàn , ṣe ni ká máa ṣoore fáwọn ará láìsí ojúsàájú . 
 Kí nìdí tí kò fi lòdì láti máa ṣàyẹ́sí àwọn tó yẹ ká yẹ́ sí ? 
 Ṣé ká má jẹ́ olójúsàájú wá túmọ̀ sí pé kò yẹ ká máa yẹ́ ẹnikẹ́ni sí ni ? 
 Rárá o . 
 Àpọ́sítélì Pọ́ọ̀lù kọ̀wé sáwọn Kristẹni tó wà nílùú Fílípì nípa Ẹpafíródítù tó jẹ́ alábàáṣiṣẹ́pọ̀ rẹ̀ , ó ní kí wọ́n “ máa ka irú àwọn ènìyàn bẹ́ẹ̀ sí ẹni ọ̀wọ́n . ” 
 Kí nìdí tó fi sọ bẹ́ẹ̀ ? 
 Ó ní : “ Nítorí pé ní tìtorí iṣẹ́ Olúwa ni ó fi sún mọ́ bèbè ikú , ó fi ọkàn rẹ̀ wewu , kí òun ní ẹ̀kúnrẹ́rẹ́ lè dí àlàfo àìsí níhìn - ín yín láti ṣe iṣẹ́ ìsìn ti ara ẹni fún mi . ” 
 Ó yẹ kí wọ́n fi hàn pé wọ́n mọyì iṣẹ́ ìsìn tí Ẹpafíródítù fi tọkàntọkàn ṣe . 
 Yàtọ̀ síyẹn , Tímótì kìíní orí karùn - ún ẹsẹ kẹtàdínlógún sọ pé : “ Kí a ka àwọn àgbà ọkùnrin tí ń ṣe àbójútó lọ́nà tí ó dára lọ́pọ̀lọpọ̀ yẹ fún ọlá ìlọ́po méjì , ní pàtàkì , àwọn tí ń ṣiṣẹ́ kára nínú ọ̀rọ̀ sísọ àti kíkọ́ni . ” 
 Téèyàn bá ní ànímọ́ tó dára gan - an nínú ìjọsìn Ọlọ́run , ó yẹ ká fi hàn pé a mọrírì rẹ̀ . 
 Tá a bá ń ṣàyẹ́sí àwọn tó yẹ ká yẹ́ sí bẹ́ẹ̀ , kì í ṣe ojúsàájú rárá . 
 “ Ọgbọ́n Tí Ó Wá Láti Òkè . . . 
 Kún fún Àánú ” 
 Kí nìdí tó fi yẹ ká máa kó ahọ́n wa níjàánu ? 
 Jákọ́bù sọ nípa ahọ́n pé , ó jẹ́ “ ohun ewèlè tí ń ṣeni léṣe , ó kún fún panipani májèlé . 
 Òun ni a fi ń fi ìbùkún fún Jèhófà , àní Baba , síbẹ̀ òun ni a fi ń gégùn - ún fún àwọn ènìyàn tí wọ́n di wíwà ‘ ní ìrí Ọlọ́run . ’ 
 Láti inú ẹnu kan náà ni ìbùkún àti ègún ti ń jáde wá . ” 
 Orí kókó yìí ni Jákọ́bù wà tó fi sọ pé : “ Bí ẹ bá ní owú kíkorò àti ẹ̀mí asọ̀ nínú ọkàn - àyà yín , ẹ má ṣe máa fọ́nnu , kí ẹ má sì máa purọ́ lòdì sí òtítọ́ . 
 Èyí kọ́ ni ọgbọ́n tí ó sọ̀ kalẹ̀ wá láti òkè , ṣùgbọ́n ó jẹ́ ti ilẹ̀ ayé , ti ẹranko , ti ẹ̀mí èṣù . 
 Nítorí níbi tí owú àti ẹ̀mí asọ̀ bá wà , níbẹ̀ ni rúdurùdu àti gbogbo ohun búburú wà . 
 Ṣùgbọ́n ọgbọ́n tí ó wá láti òkè a kọ́kọ́ mọ́ níwà , lẹ́yìn náà , ó lẹ́mìí àlàáfíà , ó ń fòye báni lò , ó múra tán láti ṣègbọràn , ó kún fún àánú àti àwọn èso rere , kì í ṣe àwọn ìyàtọ̀ olójúsàájú , kì í ṣe àgàbàgebè . ” — Jákọ́bù 3 : 8 - 10a , 14 - 17 . 
 Báwo la ṣe lè máa lo ahọ́n wa lọ́nà tó máa fi hàn pé a jẹ́ aláàánú ? 
 Èyí fi hàn pé ọ̀nà tá a gbà ń lo ahọ́n wa máa ń fi hàn bóyá a ní ọgbọ́n tó “ kún fún àánú ” tàbí a ò ní . 
 Àmọ́ tá a bá wá lọ jẹ́ kí owú jíjẹ tàbí èdèkòyédè tó wà láàárín àwa àtẹnì kan mú ká máa fọ́nnu , tàbí ká máa parọ́ tàbí ká bẹ̀rẹ̀ sí í sọ̀rọ̀ rẹ̀ láìdáa lẹ́yìn ńkọ́ ? 
 Sáàmù 94 : 4 sọ pé : “ Gbogbo àwọn aṣenilọ́ṣẹ́ ń fọ́nnu nípa ara wọn . ” 
 Kì í pẹ́ rárá tí ọ̀rọ̀ àìdáa téèyàn bá sọ fi máa ń ba ẹni ẹlẹ́ni téèyàn sọ̀rọ̀ rẹ̀ lórúkọ jẹ́ . 
 Yàtọ̀ síyẹn , ká tún rántí pé ìpalára tó pọ̀ gan - an ni “ ẹlẹ́rìí èké [ tí ] ń gbé irọ́ pátápátá yọ ” máa ń ṣe . 
 Lẹ́yìn tí Jákọ́bù sọ̀rọ̀ nípa ọ̀nà tí kò yẹ ká máa gbà lo ahọ́n wa , ó ní : “ Kò bẹ́tọ̀ọ́ mu , ẹ̀yin ará mi , kí nǹkan wọ̀nyí máa bá a lọ ní ṣíṣẹlẹ̀ lọ́nà yìí . ” 
 Tá a bá jẹ́ olójú àánú lóòótọ́ , àá máa jẹ́ kí ọ̀rọ̀ ẹnu wa jẹ́ èyí tó mọ́ , kó sì jẹ́ ọ̀rọ̀ tó fi hàn pé a jẹ́ ẹlẹ́mìí àlàáfíà àtẹni tó ń fòye báni lò . 
 Jésù ní : “ Mo sọ fún yín pé gbogbo àsọjáde aláìlérè tí àwọn ènìyàn ń sọ , ni wọn yóò jíhìn nípa rẹ̀ ní Ọjọ́ Ìdájọ́ . ” 
 Ẹ ò rí bó ti ṣe pàtàkì tó pé ká máa lo ahọ́n wa lọ́nà tó máa fi hàn pé a jẹ́ aláàánú ! 
 Ẹ Máa “ Dárí Àṣemáṣe Àwọn Ènìyàn Jì Wọ́n ” 
 12 , 13 . ( a ) Ẹ̀kọ́ wo ni àkàwé ẹrú tó jẹ ọ̀gá rẹ̀ lówó ńlá kọ́ wa nípa àánú ṣíṣe ? 
 ( b ) Kí ni dídárí ji arákùnrin wa “ títí dé ìgbà àádọ́rin lé méje ” túmọ̀ sí ? 
 Àkàwé kan tí Jésù ṣe nípa ẹrú kan tó jẹ ọ̀gá rẹ̀ tí í ṣe ọba ní àádọ́ta ọ̀kẹ́ lọ́nà ọgọ́ta [ 60,000,000 ] owó dínárì tún jẹ́ ká rí ọ̀nà míì tó ti yẹ ká jẹ́ aláàánú . 
 Nígbà tí ẹrú náà kò lè rí owó tó jẹ san , ó bẹ ọ̀gá rẹ̀ pé kó jọ̀ọ́ , kó ṣàánú òun . 
 “ Bí àánú ti ṣe [ ọ̀gá rẹ̀ ] látàrí èyí , ” ó dárí gbèsè náà jì í . 
 Ṣùgbọ́n bí ẹrú yìí ṣe jáde tó rí ẹrú bíi tirẹ̀ tó jẹ ẹ́ ní ọgọ́rùn - ún owó dínárì péré , ó ní kí wọ́n lọ jù ú sẹ́wọ̀n , kò ṣàánú ẹ̀ rárá . 
 Nígbà tí ọ̀gá rẹ̀ tó ti dárí jì í tẹ́lẹ̀ gbọ́ ohun tó ṣe , ó ránṣẹ́ pè é , ó sì sọ fún un pé : “ Ẹrú burúkú , mo fagi lé gbogbo gbèsè yẹn fún ọ , nígbà tí o pàrọwà fún mi . 
 Kò ha yẹ kí ìwọ , ẹ̀wẹ̀ , ṣàánú fún ẹrú ẹlẹgbẹ́ rẹ , gẹ́gẹ́ bí èmi pẹ̀lú ti ṣàánú fún ọ ? ” 
 Bí ọ̀gá rẹ̀ ṣe ní kí wọ́n fà á lé àwọn onítúbú lọ́wọ́ nìyẹn , títí yóò fi san gbogbo gbèsè tó jẹ padà . 
 Jésù wá parí àkàwé náà pé : “ Ọ̀nà kan náà ni Baba mi ọ̀run yóò gbà bá yín lò pẹ̀lú bí olúkúlùkù yín kò bá dárí ji arákùnrin rẹ̀ láti inú ọkàn - àyà yín wá . ” — Mátíù 18 : 23 - 35 . 
 Ẹ ò rí i bí àkàwé yìí ṣe jẹ́ kó yé wa kedere pé tá a bá jẹ́ aláàánú èèyàn , a ó ṣe tán láti máa dárí jini fàlàlà ! 
 Níwọ̀n bí Jèhófà ti dárí ẹ̀ṣẹ̀ wa tó dà bí gbèsè ńlá jì wá , ǹjẹ́ kó yẹ káwa náà máa “ dárí àṣemáṣe àwọn ènìyàn jì wọ́n ” ? 
 Pétérù ti kọ́kọ́ bi Jésù ní ìbéèrè kan kí Jésù tó lo àkàwé ẹrú aláìláàánú náà . 
 Ó ní : “ Olúwa , ìgbà mélòó ni arákùnrin mi yóò ṣẹ̀ mí , tí èmi yóò sì dárí jì í ? 
 Títí dé ìgbà méje ni bí ? ” 
 Jésù fèsì pé : “ Mo wí fún ọ , kì í ṣe , Títí dé ìgbà méje , bí kò ṣe , Títí dé ìgbà àádọ́rin lé méje . ” 
 Láìsí àní - àní , aláàánú èèyàn gbọ́dọ̀ ṣe tán láti dárí ji ẹni tó ṣẹ̀ ẹ́ “ títí dé ìgbà àádọ́rin lé méje , ” ìyẹn ni pé kó máa dárí jì í nígbà gbogbo . 
 Bí Mátíù 7 : 1 - 4 ṣe sọ , ọ̀nà wo la lè gbà máa ṣàánú àwọn èèyàn ? 
 Jésù tún jẹ́ ká mọ ọ̀nà míì tá a tún lè gbà máa ṣàánú ẹni nígbà tó ń wàásù lórí òkè , ó ní : “ Ẹ dẹ́kun dídánilẹ́jọ́ kí a má bàa dá yín lẹ́jọ́ ; nítorí irú ìdájọ́ tí ẹ fi ń dáni lẹ́jọ́ , ni a ó fi dá yín lẹ́jọ́ . . . 
 Èé ṣe tí ìwọ fi wá ń wo èérún pòròpórò tí ó wà nínú ojú arákùnrin rẹ , ṣùgbọ́n tí o kò ronú nípa igi ìrólé tí ó wà nínú ojú ìwọ fúnra rẹ ? 
 Tàbí báwo ni ìwọ ṣe lè sọ fún arákùnrin rẹ pé , ‘ Yọ̀ǹda fún mi láti yọ èérún pòròpórò kúrò nínú ojú rẹ ’ ; nígbà tí , wò ó ! 
 igi ìrólé kan ń bẹ nínú ojú ìwọ fúnra rẹ ? ” 
 Ìyẹn fi hàn pé ọ̀nà kan tá a lè gbà máa ṣàánú àwọn èèyàn ni pé ká máa fara da kùdìẹ̀ - kudiẹ wọn láìsí pé à ń ṣàríwísí wọn . 
 “ Máa Ṣe Ohun Rere sí Gbogbo Ènìyàn ” 
 Kí nìdí tí kò fi yẹ ká fi àánú ṣíṣe mọ sáàárín àwọn tá a jọ jẹ́ ará ? 
 Lóòótọ́ , ọ̀rọ̀ nípa bí àwa tá a jọ jẹ́ ará yóò ṣe máa ṣàánú ara wa ni ìwé Jákọ́bù ń sọ , àmọ́ kò túmọ̀ sí pé àárín àwa ará ìjọ Kristẹni ni ká fi àánú ṣíṣe mọ sí . 
 Ohun tí Sáàmù 145 : 9 sọ ni pé : “ Jèhófà ń ṣe rere fún gbogbo gbòò , àánú rẹ̀ sì ń bẹ lórí gbogbo iṣẹ́ rẹ̀ . ” 
 Bíbélì sì rọ̀ wá pé ká “ di aláfarawé Ọlọ́run , ” ká “ máa ṣe ohun rere sí gbogbo ènìyàn . ” 
 Bó tilẹ̀ jẹ́ pé a ò ní “ nífẹ̀ẹ́ yálà ayé tàbí àwọn ohun tí ń bẹ nínú ayé , ” a kì í ṣàìbìkítà nípa ìṣòro àwọn tí kì í ṣe Ẹlẹ́rìí Jèhófà bíi tiwa . — 1 Jòhánù 2 : 15 . 
 Àwọn kókó wo ló ń nípa lórí ọ̀nà tá a máa gbà ṣojú àánú sáwọn èèyàn ? 
 Àwa Kristẹni kì í lọ́ tìkọ̀ láti ṣèrànlọ́wọ́ tá a bá lè ṣe fáwọn tí “ ìgbà àti ìṣẹ̀lẹ̀ tí a kò rí tẹ́lẹ̀ ” bá dé bá tàbí àwọn tó bá wà nínú ìṣòro ńlá . 
 Àmọ́ ṣá , ibi tí agbára wa bá mọ ló máa pinnu irú ìrànlọ́wọ́ tá a máa ṣe àti bá a ṣe máa ṣe é tó . 
 Tá a bá sì máa pèsè oúnjẹ , aṣọ , tàbí owó fáwọn èèyàn , a ní láti ṣọ́ra kí oore wa má lọ sọ àwọn èèyàn di ọ̀lẹ . 
 Nítorí náà , tá a bá máa ṣe ojú àánú lọ́nà tó tọ́ , ńṣe ni ká lo òye tó jinlẹ̀ pa pọ̀ mọ́ ojú àánú àti ìyọ́nú wa . 
 Ọ̀nà wo ló dára jù láti gbà ṣojú àánú sáwọn tí kì í ṣe ará ? 
 Ọ̀nà tó dáa jù láti gbà ṣe ojú àánú sáwọn tí kì í ṣe ará ni pé ká máa sọ̀rọ̀ òtítọ́ inú Bíbélì fún wọn . 
 Kí nìdí ? 
 Ìdí ni pé ọ̀pọ̀ jù lọ èèyàn ló ń táràrà kiri nínú òkùnkùn nípa tẹ̀mí . 
 Nítorí pé wọn ò mọ ọ̀nà tí wọ́n lè gbà yanjú ìṣòro wọn , tí wọn ò sì ní ìrètí pé ọ̀la ń bọ̀ wá dáa , ńṣe ni wọ́n dẹni tá ‘ a bó láwọ , tá a sì fọ́n ká bí àwọn àgùntàn tí kò ní olùṣọ́ àgùntàn . ’ 
 Àmọ́ ọ̀rọ̀ inú Bíbélì lè jẹ́ “ fìtílà fún ẹsẹ̀ ” wọn , ní ti pé á jẹ́ kí wọ́n mọ bí wọ́n á ṣe máa bójú tó ìṣòro wọn . 
 Ó sì tún lè jẹ́ “ ìmọ́lẹ̀ sí òpópónà ” wọn nítorí pé Bíbélì sọ àsọtẹ́lẹ̀ nípa ohun tí Ọlọ́run pinnu láti ṣe lọ́jọ́ iwájú , èyí tó máa jẹ́ kí wọ́n nírètí pé ọ̀la ṣì ń bọ̀ wá dáa . 
 Àǹfààní ńláǹlà ló jẹ́ o láti máa sọ ọ̀rọ̀ òtítọ́ fáwọn tó nílò rẹ̀ gidigidi ! 
 Níwọ̀n bí “ ìpọ́njú ńlá ” ti sún mọ́lé gan - an , àkókò yìí ló yẹ ká máa fìtara ṣe iṣẹ́ ìwàásù Ìjọba Ọlọ́run àti sísọni di ọmọ ẹ̀yìn . 
 Ká sòótọ́ , kò sí ojú àánú míì tó tún ṣe pàtàkì tó bẹ́ẹ̀ . 
 “ Ẹ Fi Àwọn Ohun Tí Ń Bẹ ní Inú Fúnni ” 
 18 , 19 . 
 Kí nìdí tó fi yẹ ká gbìyànjú láti jẹ́ ẹni tó túbọ̀ ń ṣàánú ọmọnìkejì wa ? 
 Jésù sọ pé : “ Ẹ fi àwọn ohun tí ń bẹ ní inú fúnni gẹ́gẹ́ bí ẹ̀bùn àánú . ” 
 Kí oore kan tó lè jẹ́ ojú àánú lóòótọ́ , ó gbọ́dọ̀ tinú ọkàn ẹni wá , ìyẹn ni pé kó jẹ́ tinútinú àti tìfẹ́tìfẹ́ . 
 Irú ojú àánú bẹ́ẹ̀ máa ń tuni lára gan - an ni nínú ayé yìí tí ọ̀pọ̀ jù lọ èèyàn ti jẹ́ ẹni líle koko , onímọtara - ẹni - nìkan , tí wọn kì í sì í bìkítà nípa ìṣòro ọmọnìkejì wọn ! 
 Nítorí náà , ẹ jẹ́ ká gbìyànjú láti jẹ́ni tó túbọ̀ ń ṣàánú ọmọnìkejì wa . 
 Bá a bá ṣe jẹ́ olójú àánú tó , bẹ́ẹ̀ la ó ṣe máa fìwà jọ Ọlọ́run tó . 
 Èyí á jẹ́ kí ìgbé ayé wa dára , a óò sì máa láyọ̀ . — Mátíù 5 : 7 . 
 Ẹ̀kọ́ Wo Lo Kọ́ ? 
 • Kí nìdí tó fi ṣe pàtàkì gan - an pé ká máa ṣàánú àwọn tá a jọ jẹ́ ará ? 
 • Ọ̀nà wo ló yẹ ká máa gbà ṣojú àánú nínú ìjọ Kristẹni ? 
 • Ọ̀nà wo la lè gbà máa ṣojú àánú sáwọn tí kì í ṣe ará ? 
 [ Àwòrán tó wà ní ojú ìwé 26 ] 
 Ará Samáríà náà ṣàánú rẹ̀ 
 [ Àwọn àwòrán tó wà ní ojú ìwé 27 ] 
 Àwa Kristẹni máa ń ṣojú àánú gan - an 
 [ Àwòrán tó wà ní ojú ìwé 30 ] 
 Ọ̀nà tó dára jù láti gbà ṣojú àánú sáwọn tí kì í ṣe ará ni pé ká máa sọ̀rọ̀ òtítọ́ inú Bíbélì fún wọn 
